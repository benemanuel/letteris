<html dir="rtl" lang="he">
<head>
  <link rel="stylesheet" href="EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
 Nahum נחום 
</br> </h2> 
<a target = '_blank' href='https://geulah.org.il/HaTanach/verse/?verse=227540'/> (1,1)</a> מַשָּׂ֖א נִֽינְוֵ֑ה סֵ֧פֶר חֲזֹ֛ון נַח֖וּם הָֽאֶלְקשִֽׁי׃ 
<a target = '_blank' href='https://geulah.org.il/HaTanach/verse/?verse=227550'/> (1,2)</a> אֵ֣ל קַנֹּ֤וא וְנֹקֵם֙ יְהֹוָ֔ה נֹקֵ֥ם יְהֹוָ֖ה וּבַ֣עַל חֵמָ֑ה נֹקֵ֤ם יְהֹוָה֙ לְצָרָ֔יו וְנֹוטֵ֥ר ה֖וּא לְאֹֽיְבָֽיו׃ 
<a target = '_blank' href='https://geulah.org.il/HaTanach/verse/?verse=227560'/> (1,3)</a> יְהֹוָ֗ה אֶ֤רֶךְ אַפַּ֨יִם֙ וּגְדָו֯ל־כֹּ֔חַ וְנַקֵּ֖ה לֹ֣א יְנַקֶּ֑ה יְהֹוָ֗ה בְּס֯וּפָ֤ה וּבִשְׂעָרָה֙ דַּרְכֹּ֔ו וְעָנָ֖ן אֲבַ֥ק רַגְלָֽיו׃ 
<a target = '_blank' href='https://geulah.org.il/HaTanach/verse/?verse=227570'/> (1,4)</a> גֹּועֵ֤ר בַּיָּם֨ וַיַּבְּשֵׁ֔הוּ וְכָל־הַנְּהָרֹ֖ות הֶֽחֱרִ֑יב אֻמְלַ֤ל בָּשָׁן֙ וְכַרְמֶ֔ל וּפֶ֥רַח לְבָנֹ֖ון אֻמְלָֽל׃ 
<a target = '_blank' href='https://geulah.org.il/HaTanach/verse/?verse=227580'/> (1,5)</a> הָרִים֨ רָֽעֲשׁ֣וּ מִמֶּ֔נּוּ וְהַגְּבָעֹ֖ות הִתְמֹגָ֑גוּ וַתִּשָּׂ֤א הָאָ֨רֶץ֨ מִפָּנָ֔יו וְתֵבֵ֖ל וְכָל־יֹ֥ושְׁבֵי בָֽהּ׃ 
<a target = '_blank' href='https://geulah.org.il/HaTanach/verse/?verse=227590'/> (1,6)</a> לִפְנֵ֤י זַעְמֹו֙ מִ֣י יַֽעֲמֹ֔וד וּמִ֥י יָק֖וּם בַּֽחֲרֹ֣ון אַפֹּ֑ו חֲמָתֹו֙ נִתְּכָ֣ה כָאֵ֔שׁ וְהַצֻּרִ֖ים נִתְּצ֥וּ מִמֶּֽנּוּ׃ 
<a target = '_blank' href='https://geulah.org.il/HaTanach/verse/?verse=227600'/> (1,7)</a> טֹ֣וב יְהֹוָ֔ה לְמָעֹ֖וז בְּיֹ֣ום צָרָ֑ה וְיֹדֵ֖עַ חֹ֥סֵי בֹֽו׃ 
<a target = '_blank' href='https://geulah.org.il/HaTanach/verse/?verse=227610'/> (1,8)</a> וּבְשֶׁ֣טֶף עֹבֵ֔ר כָּלָ֖ה יַֽעֲשֶׂ֣ה מְקֹומָ֑הּ וְאֹֽיְבָ֖יו יְרַדֶּף־חֽשֶׁךְ ׃ 
<a target = '_blank' href='https://geulah.org.il/HaTanach/verse/?verse=227620'/> (1,9)</a> מַה־תְּחַשְּׁבוּן֙ אֶל־יְהֹוָ֔ה כָּלָ֖ה ה֣וּא עֹשֶׂ֑ה לֹֽא־תָק֥וּם פַּֽעֲמַ֖יִם צָרָֽה׃ 
<a target = '_blank' href='https://geulah.org.il/HaTanach/verse/?verse=227630'/> (1,10)</a> כִּ֚י עַד־סִירִ֣ים סְבֻכִ֔ים וּכְסָבְאָ֖ם סְבוּאִ֑ים אֻ֨כְּל֔וּ כְּקַ֥שׁ יָבֵ֖שׁ מָלֵֽא׃ 
<a target = '_blank' href='https://geulah.org.il/HaTanach/verse/?verse=227640'/> (1,11)</a> מִמֵּ֣ךְ יָצָ֔א חשֵׁ֥ב  עַל־יְהֹוָ֖ה רָעָ֑ה יֹעֵ֖ץ בְּלִיָּֽעַל׃    ס 
<a target = '_blank' href='https://geulah.org.il/HaTanach/verse/?verse=227650'/> (1,12)</a> כֹּ֣ה ׀ אָמַ֣ר יְהֹוָ֗ה אִם־שְׁלֵמִים֨ וְכֵ֣ן רַבִּ֔ים וְכֵ֥ן נָגֹ֖וזּוּ וְעָבָ֑ר וְעִ֨נִּתִ֔ךְ לֹ֥א אֲעַנֵּ֖ךְ עֹֽוד׃ 
<a target = '_blank' href='https://geulah.org.il/HaTanach/verse/?verse=227660'/> (1,13)</a> וְעַתָּ֕ה אֶשְׁבֹּ֥ר מֹטֵ֖֯הוּ מֵֽעָלָ֑יִךְ וּמֹֽוסְרֹתַ֖יִךְ אֲנַתֵּֽק׃ 
<a target = '_blank' href='https://geulah.org.il/HaTanach/verse/?verse=227670'/> (1,14)</a> וְצִוָּ֤ה עָלֶ֨יךָ֙ יְהֹוָ֔ה לֹֽא־יִזָּרַ֥ע מִשִּׁמְךָ֖ עֹ֑וד מִבֵּ֨ית אֱלֹהֶ֜יךָ אַכְרִ֨ית פֶּ֧סֶל וּמַסֵּכָ֛ה אָשִׂ֥ים קִבְרֶ֖ךָ כִּ֥י קַלֹּֽותָ׃  פ 
<a target = '_blank' href='https://geulah.org.il/HaTanach/verse/?verse=227680'/> (2,1)</a> הִנֵּ֨ה עַל־הֶהָרִ֜ים רַגְלֵ֤י מְבַשֵּׂר֨ מַשְׁמִ֣יעַ שָׁלֹ֔ום חָגִּ֧י יְהוּדָ֛ה חַגַּ֖יִךְ שַׁלְּמִ֣י נְדָרָ֑יִךְ כִּי֩ לֹ֨א יֹוסִ֥יף עֹ֛וד לַֽעֲבָו֯ר־בָּ֥ךְ בְּלִיַּ֖עַל כֻּלֹּ֥ה נִכְרָֽת׃ 
<a target = '_blank' href='https://geulah.org.il/HaTanach/verse/?verse=227690'/> (2,2)</a> עָלָ֥ה מֵפִ֛יץ עַל־פָּנַ֖יִךְ נָצֹ֣ור מְצוּרָ֑ה צַפֵּה־דֶ֙רֶךְ֙ חַזֵּ֣ק מָתְנַ֔יִם אַמֵּ֥ץ כֹּ֖חַ מְאֹֽד׃ 
<a target = '_blank' href='https://geulah.org.il/HaTanach/verse/?verse=227700'/> (2,3)</a> כִּ֣י שָׁ֤ב יְהֹוָה֨ אֶת־גְּאֹ֣ון יַֽעֲקֹ֔ב כִּגְאֹ֖ון יִשְׂרָאֵ֑ל כִּ֤י בְקָקוּם֙ בֹּֽקְקִ֔ים וּזְמֹֽרֵיהֶ֖ם שִׁחֵֽתוּ׃ 
<a target = '_blank' href='https://geulah.org.il/HaTanach/verse/?verse=227710'/> (2,4)</a> מָגֵ֨ן גִּבֹּרֵ֜יהוּ מְאָדָּ֗ם אַנְשֵׁי־חַ֨יִל֨ מְתֻלָּעִ֔ים בְּאֵֽשׁ־פְּלָדֹ֥ת הָרֶ֖כֶב בְּיֹ֣ום הֲכִינֹ֑ו וְהַבְּרֹושִׁ֖ים הָרְעָֽלוּ׃ 
<a target = '_blank' href='https://geulah.org.il/HaTanach/verse/?verse=227720'/> (2,5)</a> בַּֽחוּצֹות֙ יִתְהֹֽולְל֣וּ הָרֶ֔כֶב יִשְׁתַּקְשְׁק֖וּן בָּֽרְחֹבֹ֑ות מַרְאֵיהֶן֙ כַּלַּפִּידִ֔ם כַּבְּרָקִ֖ים יְרֹוצֵֽצוּ׃ 
<a target = '_blank' href='https://geulah.org.il/HaTanach/verse/?verse=227730'/> (2,6)</a> יִזְכֹּר֙ אַדִּירָ֔יו יִכָּֽשְׁל֖וּ בַּֽהֲלִֽיכָו֯תָ֑ם יְמַֽהֲרוּ֙ חֹֽומָתָ֔הּ וְהֻכַ֖ן הַסֹּכֵֽךְ׃ 
<a target = '_blank' href='https://geulah.org.il/HaTanach/verse/?verse=227740'/> (2,7)</a> שַֽׁעֲרֵ֥י הַנְּהָרֹ֖ות נִפְתָּ֑חוּ וְהַֽהֵיכָ֖ל נָמֹֽוג׃ 
<a target = '_blank' href='https://geulah.org.il/HaTanach/verse/?verse=227750'/> (2,8)</a> וְהֻצַּ֖ב גֻּלְּתָ֣ה הֹֽעֲלָ֑תָה וְאַמְהֹתֶ֗יהָ מְנַֽהֲגֹות֙ כְּקֹ֣ול יֹונִ֔ים מְתֹֽפְפֹ֖ות עַל־לִֽבְבֵהֶֽן׃ 
<a target = '_blank' href='https://geulah.org.il/HaTanach/verse/?verse=227760'/> (2,9)</a> וְנִֽינְוֵ֥ה כִבְרֵֽכַת־מַ֖יִם מִ֣ימֵי הִ֑יא וְהֵ֣מָּה נָסִ֔ים עִמְד֥וּ עֲמֹ֖דוּ וְאֵ֥ין מַפְנֶֽה׃ 
<a target = '_blank' href='https://geulah.org.il/HaTanach/verse/?verse=227770'/> (2,10)</a> בֹּ֥זּוּ כֶ֖סֶף בֹּ֣זּוּ זָהָ֑ב וְאֵ֥ין קֵ֨צֶה֨ לַתְּכוּנָ֔ה כָּבֹ֕ד מִכֹּ֖ל כְּלִ֥י חֶמְדָֽה׃ 
<a target = '_blank' href='https://geulah.org.il/HaTanach/verse/?verse=227780'/> (2,11)</a> בּוּקָ֥ה וּמְבוּקָ֖ה וּמְבֻלָּקָ֑ה וְלֵ֨ב נָמֵ֜ס וּפִ֣ק בִּרְכַּ֗יִם וְחַלְחָלָה֨ בְּכָל־מָתְנַ֔יִם וּפְנֵ֥י כֻלָּ֖ם קִבְּצ֥וּ פָארֽוּר׃ 
<a target = '_blank' href='https://geulah.org.il/HaTanach/verse/?verse=227790'/> (2,12)</a> אַיֵּה֙ מְעֹ֣ון אֲרָיֹ֔ות וּמִרְעֶ֥ה ה֖וּא לַכְּפִרִ֑ים אֲשֶׁ֣ר הָלַךְ֩ אַרְיֵ֨ה לָבִ֥יא שָׁ֛ם גּ֥וּר אַרְיֵ֖ה וְאֵ֥ין מַֽחֲרִֽיד׃ 
<a target = '_blank' href='https://geulah.org.il/HaTanach/verse/?verse=227800'/> (2,13)</a> אַרְיֵ֤ה טֹרֵף֨ בְּדֵ֣י גֹֽרֹתָ֔יו וּמְחַנֵּ֖ק לְלִבְאֹתָ֑יו וַיְמַלֵּא־טֶ֣רֶף חֹרָ֔יו וּמְעֹֽנֹתָ֖יו טְרֵפָֽה׃ 
<a target = '_blank' href='https://geulah.org.il/HaTanach/verse/?verse=227810'/> (2,14)</a> הִֽנְנִ֣י אֵלַ֗יִךְ נְאֻם֨ יְהֹוָ֣ה צְבָאֹ֔ות וְהִבְעַרְתִּ֤י בֶֽעָשָׁן֙ רִכְבָּ֔הּ וּכְפִירַ֖יִךְ תֹּ֣אכַל חָ֑רֶב וְהִכְרַתִּ֤י מֵאֶ֨רֶץ֨ טַרְפֵּ֔ךְ וְלֹֽא־יִשָּׁמַ֥ע עֹ֖וד קֹ֥ול מַלְאָכֵֽכֵה׃    פ 
<a target = '_blank' href='https://geulah.org.il/HaTanach/verse/?verse=227820'/> (3,1)</a> הֹ֖וי עִ֣יר דָּמִ֑ים כֻּלָּ֗הּ כַּ֤חַשׁ פֶּ֨רֶק֨ מְלֵאָ֔ה לֹ֥א יָמִ֖ישׁ טָֽרֶף׃ 
<a target = '_blank' href='https://geulah.org.il/HaTanach/verse/?verse=227830'/> (3,2)</a> קֹ֣ול שֹׁ֔וט וְקֹ֖ול רַ֣עַשׁ אֹופָ֑ן וְס֣וּס דֹּהֵ֔ר וּמֶרְכָּבָ֖ה מְרַקֵּדָֽה׃ 
<a target = '_blank' href='https://geulah.org.il/HaTanach/verse/?verse=227840'/> (3,3)</a> פָּרָ֣שׁ מַֽעֲלֶ֗ה וְלַ֤הַב חֶ֨רֶב֨ וּבְרַ֣ק חֲנִ֔ית וְרֹ֥ב חָלָ֖ל וְכֹ֣בֶד פָּ֑גֶר וְאֵ֥ין קֵ֨צֶה֨ לַגְּוִיָּ֔ה יְ֯כָֽשְׁל֖וּ בִּגְוִיָּתָֽם׃ 
<a target = '_blank' href='https://geulah.org.il/HaTanach/verse/?verse=227850'/> (3,4)</a> מֵרֹב֙ זְנוּנֵ֣י זֹונָ֔ה טֹ֥ובַת חֵ֖ן בַּֽעֲלַ֣ת כְּשָׁפִ֑ים הַמֹּכֶ֤רֶת גֹּויִם֙ בִּזְנוּנֶ֔יהָ וּמִשְׁפָּחֹ֖ות בִּכְשָׁפֶֽיהָ׃ 
<a target = '_blank' href='https://geulah.org.il/HaTanach/verse/?verse=227860'/> (3,5)</a> הִֽנְנִ֣י אֵלַ֗יִךְ נְאֻם֙ יְהֹוָ֣ה צְבָאֹ֔ות וְגִלֵּיתִ֥י שׁוּלַ֖יִךְ עַל־פָּנָ֑יִךְ וְהַרְאֵיתִ֤י גֹויִם֙ מַעְרֵ֔ךְ וּמַמְלָכֹ֖ות קְלֹונֵֽךְ׃ 
<a target = '_blank' href='https://geulah.org.il/HaTanach/verse/?verse=227870'/> (3,6)</a> וְהִשְׁלַכְתִּ֥י עָלַ֛יִךְ שִׁקֻּצִ֖ים וְנִבַּלְתִּ֑יךְ וְשַׂמְתִּ֖יךְ כְּרֹֽאִי׃ 
<a target = '_blank' href='https://geulah.org.il/HaTanach/verse/?verse=227880'/> (3,7)</a> וְהָיָ֤ה כָל־רֹאַ֨יִךְ֨ יִדֹּ֣וד מִמֵּ֔ךְ וְאָמַר֨ שָׁדְּדָ֣ה נִֽינְוֵ֔ה מִ֖י יָנ֣וּד לָ֑הּ מֵאַ֛יִן אֲבַקֵּ֥שׁ מְנַֽחֲמִ֖ים לָֽךְ׃ 
<a target = '_blank' href='https://geulah.org.il/HaTanach/verse/?verse=227890'/> (3,8)</a> הֲתֵֽיטְבִי֙ מִנֹּ֣א אָמֹ֔ון הַיּֽשְׁבָה֙ בַּֽיְאֹרִ֔ים מַ֖יִם סָבִ֣יב לָ֑הּ אֲשֶׁר־חֵ֣יל יָ֔ם מִיָּ֖ם חֹֽומָתָֽהּ׃ 
<a target = '_blank' href='https://geulah.org.il/HaTanach/verse/?verse=227900'/> (3,9)</a> כּ֥וּשׁ עָצְמָ֛ה וּמִצְרַ֖יִם וְאֵ֣ין קֵ֑צֶה פּ֣וּט וְלוּבִ֔ים הָי֖וּ בְּעֶזְרָתֵֽךְ׃ 
<a target = '_blank' href='https://geulah.org.il/HaTanach/verse/?verse=227910'/> (3,10)</a> גַּם־הִ֗יא לַגֹּלָה֙ הָֽלְכָ֣ה בַשֶּׁ֔בִי גַּ֧ם עֹֽלָלֶ֛יהָ יְרֻטְּשׁ֖וּ בְּרֹ֣אשׁ כָּל־חוּצֹ֑ות וְעַל־נִכְבַּדֶּ֙יהָ֙ יַדּ֣וּ גֹורָ֔ל וְכָל־גְּדֹולֶ֖יהָ רֻתְּק֥וּ בַזִּקִּֽים׃ 
<a target = '_blank' href='https://geulah.org.il/HaTanach/verse/?verse=227920'/> (3,11)</a> גַּם־אַ֣תְּ תִּשְׁכְּרִ֔י תְּהִ֖י נַֽעֲלָמָ֑ה גַּם־אַ֛תְּ תְּבַקְשִׁ֥י מָעֹ֖וז מֵֽאֹויֵֽב׃ 
<a target = '_blank' href='https://geulah.org.il/HaTanach/verse/?verse=227930'/> (3,12)</a> כָּ֨ל־מִבְצָרַ֔יִךְ תְּאֵנִ֖ים עִם־בִּכּוּרִ֑ים אִם־יִנֹּ֕ועוּ וְנָֽפְל֖וּ עַל־פִּ֥י אֹוכֵֽל׃ 
<a target = '_blank' href='https://geulah.org.il/HaTanach/verse/?verse=227940'/> (3,13)</a> הִנֵּ֨ה עַמֵּ֤ךְ נָשִׁים֙ בְּקִרְבֵּ֔ךְ לְאֹ֣יְבַ֔יִךְ פָּתֹ֥וחַ נִפְתְּח֖וּ שַֽׁעֲרֵ֣י אַרְצֵ֑ךְ אָֽכְלָ֥ה אֵ֖שׁ בְּרִיחָֽיִך׃ 
<a target = '_blank' href='https://geulah.org.il/HaTanach/verse/?verse=227950'/> (3,14)</a> מֵ֤י מָצֹור֙ שַֽׁאֲבִי־לָ֔ךְ חַזְּקִ֖י מִבְצָרָ֑יִךְ בֹּ֧אִי בַטִּ֛יט וְרִמְסִ֥י בַחֹ֖מֶר הַֽחֲזִ֥יקִי מַלְבֵּֽן׃ 
<a target = '_blank' href='https://geulah.org.il/HaTanach/verse/?verse=227960'/> (3,15)</a> שָׁ֚ם תֹּֽאכְלֵ֣ךְ אֵ֔שׁ תַּכְרִיתֵ֣ךְ חֶ֔רֶב תֹּֽאכְלֵ֖ךְ כַּיָּ֑לֶק הִתְכַּבֵּ֣ד כַּיֶּ֔לֶק הִתְכַּבְּדִ֖י כָּֽאַרְבֶּֽה׃ 
<a target = '_blank' href='https://geulah.org.il/HaTanach/verse/?verse=227970'/> (3,16)</a> הִרְבֵּית֨ רֹֽכְלַ֔יִךְ מִכֹּֽוכְבֵ֖י הַשָּׁמָ֑יִם יֶ֥לֶק פָּשַׁ֖ט וַיָּעֹֽף׃ 
<a target = '_blank' href='https://geulah.org.il/HaTanach/verse/?verse=227980'/> (3,17)</a> מִנְּזָרַ֨יִךְ֨ כָּֽאַרְבֶּ֔ה וְטַפְסְרַ֖יִךְ כְּגֹ֣וב גֹּובָ֑י הַֽחֹונִ֤ים בַּגְּדֵרֹות֙ בְּיֹ֣ום קָרָ֔ה שֶׁ֤מֶשׁ זָֽרְחָה֙ וְנֹודַ֔ד וְלֹֽא־נֹודַ֥ע מְקֹומֹ֖ו אַיָּֽם׃ 
<a target = '_blank' href='https://geulah.org.il/HaTanach/verse/?verse=227990'/> (3,18)</a> נָמ֤וּ רֹעֶ֨יךָ֨ מֶ֣לֶךְ אַשּׁ֔וּר יִשְׁכְּנ֖וּ אַדִּירֶ֑יךָ נָפ֧שׁוּ עַמְּךָ֛ עַל־הֶֽהָרִ֖ים וְאֵ֥ין מְקַבֵּֽץ׃ 
<a target = '_blank' href='https://geulah.org.il/HaTanach/verse/?verse=228000'/> (3,19)</a> אֵֽין־כֵּהָ֣ה לְשִׁבְרֶ֔ךָ נַחְלָ֖ה מַכָּתֶ֑ךָ כֹּ֣ל ׀ שֹֽׁמְעֵ֣י שִׁמְעֲךָ֗ תָּ֤קְעוּ כַף֨ עָלֶ֔יךָ כִּ֗י עַל־מִ֛י לֹא־עָֽבְרָ֥ה רָעָֽתְךָ֖ תָּמִֽיד׃ פ 
</html> 
