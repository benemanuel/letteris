<html dir="rtl" lang="he">
<head>
  <link rel="stylesheet" href="EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
 Amos עמוס 
</br> </h2> 
<a target = '_blank' href='https://geulah.org.il/HaTanach/verse/?verse=224340'/> (1,1)</a> דִּבְרֵ֣י עָמֹ֔וס אֲשֶׁר־הָיָ֥ה בַנֹּֽקְדִ֖ים מִתְּקֹ֑ועַ אֲשֶׁר֩ חָזָ֨ה עַל־יִשְׂרָאֵ֜ל בִּימֵ֣י ׀ עֻזִּיָּ֣ה מֶֽלֶךְ־יְהוּדָ֗ה וּבִימֵ֞י יָֽרָבְעָ֤ם בֶּן־יֹואָשׁ֨ מֶ֣לֶךְ יִשְׂרָאֵ֔ל שְׁנָתַ֖יִם לִפְנֵ֥י הָרָֽעַשׁ׃ 
<a target = '_blank' href='https://geulah.org.il/HaTanach/verse/?verse=224350'/> (1,2)</a> וַיֹּאמַ֓ר ׀ יְהֹוָה֨ מִצִּיֹּ֣ון יִשְׁ֯אָ֔ג וּמִירֽוּשָׁלִַ֖ם יִתֵּ֣ן קֹולֹ֑ו וְאָֽבְלוּ֨ נְאֹ֣ות הָרֹעִ֔ים וְיָבֵ֖שׁ רֹ֥אשׁ הַכַּרְמֶֽל׃  ס 
<a target = '_blank' href='https://geulah.org.il/HaTanach/verse/?verse=224360'/> (1,3)</a> כֹּ֚ה אָמַ֣ר יְהֹוָ֔ה עַל־שְׁלשָׁה֨ פִּשְׁעֵ֣י דַמֶּ֔שֶׂק וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־דּוּשָׁ֛ם בַּֽחֲרֻצֹ֥ות הַבַּרְזֶ֖ל אֶת־הַגִּלְעָֽד׃ 
<a target = '_blank' href='https://geulah.org.il/HaTanach/verse/?verse=224370'/> (1,4)</a> וְשִׁלַּ֥חְתִּי אֵ֖שׁ בְּבֵ֣ית חֲזָאֵ֑ל וְאָֽכְלָ֖ה אַרְמְנֹ֥ות בֶּן־הֲדָֽד׃ 
<a target = '_blank' href='https://geulah.org.il/HaTanach/verse/?verse=224380'/> (1,5)</a> וְשָֽׁבַרְתִּי֨ בְּרִ֣יחַ דַּמֶּ֔שֶׂק וְהִכְרַתִּ֤י יֹושֵׁב֙ מִבִּקְעַת־אָ֔וֶן וְתֹומֵ֥ךְ שֵׁ֖בֶט מִבֵּ֣ית עֶ֑דֶן וְגָל֧וּ עַם־אֲרָ֛ם קִ֖ירָה אָמַ֥ר יְהֹוָֽה׃  ס 
<a target = '_blank' href='https://geulah.org.il/HaTanach/verse/?verse=224390'/> (1,6)</a> כֹּ֚ה אָמַ֣ר יְהֹוָ֔ה עַל־שְׁלשָׁה֨ פִּשְׁעֵ֣י עַזָּ֔ה וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־הַגְלֹותָ֛ם גָּל֥וּת שְׁלֵמָ֖ה לְהַסְגִּ֥יר לֶֽאֱדֹֽום׃ 
<a target = '_blank' href='https://geulah.org.il/HaTanach/verse/?verse=224400'/> (1,7)</a> וְשִׁלַּ֥חְתִּי אֵ֖שׁ בְּחֹומַ֣ת עַזָּ֑ה וְאָֽכְלָ֖ה אַרְמְנֹתֶֽיהָ׃ 
<a target = '_blank' href='https://geulah.org.il/HaTanach/verse/?verse=224410'/> (1,8)</a> וְהִכְרַתִּ֤י יֹושֵׁב֨ מֵֽאַשְׁדֹּ֔וד וְתֹומֵ֥ךְ שֵׁ֖בֶט מֵֽאַשְׁקְלֹ֑ון וַהֲשִׁיבֹ֨ותִ֯י יָדִ֜י עַל־עֶקְרֹ֗ון וְאָֽבְדוּ֨ שְׁאֵרִ֣ית פְּלִשְׁתִּ֔ים אָמַ֖ר אֲדֹנָ֥י יֱהֹוִֽה׃  ס 
<a target = '_blank' href='https://geulah.org.il/HaTanach/verse/?verse=224420'/> (1,9)</a> כֹּ֚ה אָמַ֣ר יְהֹוָ֔ה עַל־שְׁלשָׁה֨ פִּשְׁעֵי־צֹ֔ר וְעַל־אַרְבָּעָ֖ה לֹ֣א אֲשִׁיבֶ֑נּוּ עַֽל־הַסְגִּירָ֞ם גָּל֤וּת שְׁלֵמָה֙ לֶֽאֱדֹ֔ום וְלֹ֥א זָֽכְר֖וּ בְּרִ֥ית אַחִֽים׃ 
<a target = '_blank' href='https://geulah.org.il/HaTanach/verse/?verse=224430'/> (1,10)</a> וְשִׁלַּ֥חְתִּי אֵ֖שׁ בְּחֹ֣ומַת צֹ֑ר וְאָֽכְלָ֖ה אַרְמְנֹתֶֽיהָ׃  ס 
<a target = '_blank' href='https://geulah.org.il/HaTanach/verse/?verse=224440'/> (1,11)</a> כֹּ֚ה אָמַ֣ר יְהֹוָ֔ה עַל־שְׁלשָׁה֨ פִּשְׁעֵ֣י אֱדֹ֔ום וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־רָדְפֹ֨ו בַחֶ֤רֶב אָחִיו֨ וְשִׁחֵ֣ת רַֽחֲמָ֔יו וַיִּטְרֹ֤ף לָעַד֙ אַפֹּ֔ו וְעֶבְרָתֹ֖ו שְׁמָ֥רָה נֶֽצַח׃ 
<a target = '_blank' href='https://geulah.org.il/HaTanach/verse/?verse=224450'/> (1,12)</a> וְשִׁלַּ֥חְתִּי אֵ֖שׁ בְּתֵימָ֑ן וְאָֽכְלָ֖ה אַרְמְנֹ֥ות בָּצְרָֽה׃  פ 
<a target = '_blank' href='https://geulah.org.il/HaTanach/verse/?verse=224460'/> (1,13)</a> כֹּ֚ה אָמַ֣ר יְהֹוָ֔ה עַל־שְׁלשָׁה֨ פִּשְׁעֵ֣י בְנֵֽי־עַמֹּ֔ון וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־בִּקְעָם֙ הָרֹ֣ות הַגִּלְעָ֔ד לְמַ֖עַן הַרְחִ֥יב אֶת־גְּבוּלָֽם׃ 
<a target = '_blank' href='https://geulah.org.il/HaTanach/verse/?verse=224470'/> (1,14)</a> וְהִצַּ֤תִּי אֵשׁ֨ בְּחֹומַ֣ת רַבָּ֔ה וְאָֽכְלָ֖ה אַרְמְנֹותֶ֑יהָ בִּתְרוּעָה֨ בְּיֹ֣ום מִלְחָמָ֔ה בְּסַ֖עַר בְּיֹ֥ום סוּפָֽה׃ 
<a target = '_blank' href='https://geulah.org.il/HaTanach/verse/?verse=224480'/> (1,15)</a> וְהָלַ֥ךְ מַלְכָּ֖ם בַּגֹּולָ֑ה ה֧וּא וְשָׂרָ֛יו יַחְדָּ֖ו אָמַ֥ר יְהֹוָֽה׃  פ 
<a target = '_blank' href='https://geulah.org.il/HaTanach/verse/?verse=224490'/> (2,1)</a> כֹּ֚ה אָמַ֣ר יְהֹוָ֔ה עַל־שְׁלשָׁה֙ פִּשְׁעֵ֣י מֹואָ֔ב וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־שָׂרְפֹ֛ו עַצְמֹ֥ות מֶֽלֶךְ־אֱדֹ֖ום לַשִּֽׂיד׃ 
<a target = '_blank' href='https://geulah.org.il/HaTanach/verse/?verse=224500'/> (2,2)</a> וְשִׁלַּחְתִּי־אֵ֣שׁ בְּמֹואָ֔ב וְאָֽכְלָ֖ה אַרְמְנֹ֣ות הַקְּרִיֹּ֑ות וּמֵ֤ת בְּשָׁאֹון֨ מֹואָ֔ב בִּתְרוּעָ֖ה בְּקֹ֥ול שֹׁופָֽר׃ 
<a target = '_blank' href='https://geulah.org.il/HaTanach/verse/?verse=224510'/> (2,3)</a> וְהִכְרַתִּ֥י שֹׁופֵ֖ט מִקִּרְבָּ֑הּ וְכָל־שָׂרֶ֛יהָ אֶֽהֱרֹ֥וג עִמֹּ֖ו אָמַ֥ר יְהֹוָֽה׃  ס 
<a target = '_blank' href='https://geulah.org.il/HaTanach/verse/?verse=224520'/> (2,4)</a> כֹּ֚ה אָמַ֣ר יְהֹוָ֔ה עַל־שְׁלשָׁה֙ פִּשְׁעֵ֣י יְהוּדָ֔ה וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־מָֽאֳסָ֞ם אֶת־תֹּורַ֣ת יְהֹוָ֗ה וְחֻקָּיו֨ לֹ֣א שָׁמָ֔ר֯וּ וַיַּתְעוּם֙ כִּזְבֵיהֶ֔ם אֲשֶׁר־הָֽלְכ֥וּ אֲבֹותָ֖ם אַֽחֲרֵיהֶֽם׃ 
<a target = '_blank' href='https://geulah.org.il/HaTanach/verse/?verse=224530'/> (2,5)</a> וְשִׁלַּ֥חְתִּי אֵ֖שׁ בִּֽיהוּדָ֑ה וְאָֽכְלָ֖ה אַרְמְנֹ֥ות יְרֽוּשָׁלִָֽם׃  ס 
<a target = '_blank' href='https://geulah.org.il/HaTanach/verse/?verse=224540'/> (2,6)</a> ֯כֹּ֚ה אָמַ֣ר יְהֹוָ֔ה עַל־שְׁלשָׁה֙ פִּשְׁעֵ֣י יִשְׂרָאֵ֔ל וְעַל־אַרְבָּעָ֖ה לֹ֣א אֲשִׁיבֶ֑נּוּ עַל־מִכְרָ֤ם בַּכֶּ֙סֶף֙ צַדִּ֔יק וְאֶבְיֹ֖ון בַּֽעֲב֥וּר נַֽעֲלָֽיִם׃ 
<a target = '_blank' href='https://geulah.org.il/HaTanach/verse/?verse=224550'/> (2,7)</a> הַשֹּֽׁאֲפִ֤ים עַל־עֲפַר־אֶ֙רֶץ֨ בְּרֹ֣אשׁ דַּלִּ֔ים וְדֶ֥רֶךְ עֲנָוִ֖ים יַטּ֑וּ וְאִ֣ישׁ וְאָבִ֗יו יֵֽלְכוּ֨ אֶל־הַנַּֽעֲרָ֔ה לְמַ֥עַן חַלֵּ֖ל אֶת־שֵׁ֥ם קָדְשִֽׁי׃ 
<a target = '_blank' href='https://geulah.org.il/HaTanach/verse/?verse=224560'/> (2,8)</a> וְעַל־בְּגָדִ֤ים חֲבֻלִים֙ יַטּ֔וּ אֵ֖צֶל כָּל־מִזְבֵּ֑חַ וְיֵ֤ין עֲנוּשִׁים֨ יִשְׁתּ֔וּ בֵּ֖ית אֱלֹֽהֵיהֶֽם׃ 
<a target = '_blank' href='https://geulah.org.il/HaTanach/verse/?verse=224570'/> (2,9)</a> וְאָ֨נֹכִ֜י הִשְׁמַ֤דְתִּי אֶת־הָֽאֱמֹרִי֨ מִפְּנֵיהֶ֔ם אֲשֶׁ֨ר כְּגֹ֤בַהּ אֲרָזִים֙ גָּבְהֹ֔ו וְחָסֹ֥ן ה֖וּא כָּֽאַלֹּונִ֑ים וָֽאַשְׁמִ֤יד פִּרְיֹו֨ מִמַּ֔עַל וְשָֽׁרָשָׁ֖יו מִתָּֽחַת׃ 
<a target = '_blank' href='https://geulah.org.il/HaTanach/verse/?verse=224580'/> (2,10)</a> וְאָֽנֹכִ֛י הֶֽעֱלֵ֥יתִי אֶתְכֶ֖ם מֵאֶ֣רֶץ מִצְרָ֑יִם וָֽאֹולֵ֨ךְ אֶתְכֶ֤ם בַּמִּדְבָּר֨ אַרְבָּעִ֣ים שָׁנָ֔ה לָרֶ֖שֶׁת אֶת־אֶ֥רֶץ הָֽאֱמֹרִֽי׃ 
<a target = '_blank' href='https://geulah.org.il/HaTanach/verse/?verse=224590'/> (2,11)</a> וָֽאָקִ֤ים מִבְּנֵיכֶם֨ לִנְבִיאִ֔ים וּמִבַּחֽוּרֵיכֶ֖ם לִנְזִרִ֑ים הַאַ֥ף אֵֽין־זֹ֛את בְּנֵ֥י יִשְׂרָאֵ֖ל נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=224600'/> (2,12)</a> וַתַּשְׁק֥וּ אֶת־הַנְּזִרִ֖ים יָ֑יִן וְעַל־הַנְּבִיאִים֨ צִוִּיתֶ֣ם לֵאמֹ֔ר לֹ֖א תִּנָּבְאֽוּ׃ 
<a target = '_blank' href='https://geulah.org.il/HaTanach/verse/?verse=224610'/> (2,13)</a> הִנֵּ֛ה אָנֹכִ֥י מֵעִ֖יק תַּחְתֵּיכֶ֑ם כַּֽאֲשֶׁ֤ר תָּעִיק֨ הָֽעֲגָלָ֔ה הַֽמְלֵאָ֥ה לָ֖הּ עָמִֽיר׃ 
<a target = '_blank' href='https://geulah.org.il/HaTanach/verse/?verse=224620'/> (2,14)</a> וְאָבַ֤ד מָנֹוס֨ מִ֯קָּ֔ל וְחָזָ֖ק לֹא־יְאַמֵּ֣ץ כֹּחֹ֑ו וְגִבֹּ֖ור לֹֽא־יְמַלֵּ֥ט נַפְשֹֽׁו׃ 
<a target = '_blank' href='https://geulah.org.il/HaTanach/verse/?verse=224630'/> (2,15)</a> וְתֹפֵ֤שׂ הַקֶּ֨שֶׁת֨ לֹ֣א יַֽעֲמֹ֔ד וְקַ֥ל בְּרַגְלָ֖יו לֹ֣א יְמַלֵּ֑ט וְרֹכֵ֣ב הַסּ֔וּס לֹ֥א יְמַלֵּ֖ט נַפְשֹֽׁו׃ 
<a target = '_blank' href='https://geulah.org.il/HaTanach/verse/?verse=224640'/> (2,16)</a> וְאַמִּ֥יץ לִבֹּ֖ו בַּגִּבֹּורִ֑ים עָרֹ֛ום יָנ֥וּס בַּיֹּֽום־הַה֖וּא נְאֻם־יְהֹוָֽה׃  פ 
<a target = '_blank' href='https://geulah.org.il/HaTanach/verse/?verse=224650'/> (3,1)</a> שִׁמְע֞וּ אֶת־הַדָּבָ֣ר הַזֶּ֗ה אֲשֶׁ֨ר דִּבֶּ֧ר יְהֹוָ֛ה עֲלֵיכֶ֖ם בְּנֵ֣י יִשְׂרָאֵ֑ל עַ֚ל כָּל־הַמִּשְׁפָּחָ֔ה אֲשֶׁ֧ר הֶֽעֱלֵ֛יתִי מֵאֶ֥רֶץ מִצְרַ֖יִם לֵאמֹֽר׃ 
<a target = '_blank' href='https://geulah.org.il/HaTanach/verse/?verse=224660'/> (3,2)</a> רַ֚ק אֶתְכֶ֣ם יָדַ֔עְתִּי מִכֹּ֖ל מִשְׁפְּחֹ֣ות הָֽאֲדָמָ֑ה עַל־כֵּן֨ אֶפְקֹ֣ד עֲלֵיכֶ֔ם אֵ֖ת כָּל־עֲוֹנֹֽתֵיכֶֽם׃ 
<a target = '_blank' href='https://geulah.org.il/HaTanach/verse/?verse=224670'/> (3,3)</a> הֲיֵֽלְכ֥וּ שְׁנַ֖יִם יַחְדָּ֑ו בִּלְתִּ֖י אִם־נֹועָֽדוּ׃ 
<a target = '_blank' href='https://geulah.org.il/HaTanach/verse/?verse=224680'/> (3,4)</a> הֲיִשְׁאַ֤ג אַרְיֵה֨ בַּיַּ֔עַר וְטֶ֖רֶף אֵ֣ין לֹ֑ו הֲיִתֵּ֨ן כְּפִ֤יר קֹולֹו֨ מִמְּעֹ֣נָתֹ֔ו בִּלְתִּ֖י אִם־לָכָֽד׃ 
<a target = '_blank' href='https://geulah.org.il/HaTanach/verse/?verse=224690'/> (3,5)</a> הֲתִפֹּ֤ול צִפֹּור֙ עַל־פַּ֣ח הָאָ֔רֶץ וּמֹוקֵ֖שׁ אֵ֣ין לָ֑הּ הֲיַֽעֲלֶה־פַּח֨ מִן־הָ֣אֲדָמָ֔ה וְלָכֹ֖וד לֹ֥א יִלְכֹּֽוד׃ 
<a target = '_blank' href='https://geulah.org.il/HaTanach/verse/?verse=224700'/> (3,6)</a> אִם־יִתָּקַ֤ע שֹׁופָר֙ בְּעִ֔יר וְעָ֖ם לֹ֣א יֶֽחֱרָ֑דוּ אִם־תִּֽהְיֶ֤ה רָעָה֨ בְּעִ֔יר וַֽיהֹוָ֖ה לֹ֥א עָשָֽׂה׃ 
<a target = '_blank' href='https://geulah.org.il/HaTanach/verse/?verse=224710'/> (3,7)</a> כִּ֣י לֹ֧א יַעֲשֶׂ֛ה אֲדֹנָ֥י יֱהֹוִ֖ה דָּבָ֑ר כִּ֚י אִם־גָּלָ֣ה סֹודֹ֔ו אֶל־עֲבָדָ֖יו הַנְּבִיאִֽים׃ 
<a target = '_blank' href='https://geulah.org.il/HaTanach/verse/?verse=224720'/> (3,8)</a> אַרְיֵ֥ה שָׁאָ֖֯ג מִ֣י לֹ֣א יִירָ֑א אֲדֹנָ֤י יֱהֹוִה֙ דִּבֶּ֔ר מִ֖י לֹ֥א יִנָּבֵֽא׃ 
<a target = '_blank' href='https://geulah.org.il/HaTanach/verse/?verse=224730'/> (3,9)</a> הַשְׁמִ֙יעוּ֨ עַל־אַרְמְנֹ֣ות בְּאַשְׁדֹּ֔וד וְעַל־אַרְמְנֹ֖ות בְּאֶ֣רֶץ מִצְרָ֑יִם וְאִמְר֗וּ הֵאָֽסְפוּ֨ עַל־הָרֵ֣י שֹֽׁמְרֹ֔ון וּרְא֞וּ מְהוּמֹ֤ת רַבֹּות֨ בְּתֹוכָ֔הּ וַֽעֲשׁוּקִ֖ים בְּקִרְבָּֽהּ׃ 
<a target = '_blank' href='https://geulah.org.il/HaTanach/verse/?verse=224740'/> (3,10)</a> וְלֹא־יָֽדְע֥וּ עֲשֹֽׂות־נְכֹחָ֖ה נְאֻם־יְהֹוָ֑ה הָאֹֽוצְרִ֛ים חָמָ֥ס וָשֹׁ֖ד בְּאַרְמְנֹֽותֵיהֶֽם׃  ס 
<a target = '_blank' href='https://geulah.org.il/HaTanach/verse/?verse=224750'/> (3,11)</a> לָכֵ֗ן כֹּ֤ה אָמַר֙ אֲדֹנָ֣י יֱהֹוִ֔ה צַ֖ר וּסְבִ֣יב הָאָ֑רֶץ וְהֹורִ֤ד מִמֵּךְ֨ עֻזֵּ֔ךְ וְנָבֹ֖זּוּ אַרְמְנֹותָֽיִךְ׃ 
<a target = '_blank' href='https://geulah.org.il/HaTanach/verse/?verse=224760'/> (3,12)</a> כֹּה֘ אָמַ֣ר יְהֹוָה֒ כַּֽאֲשֶׁר֩ יַצִּ֨יל הָֽרֹעֶ֜ה מִפִּ֧י הָֽאֲרִ֛י שְׁתֵּ֥י כְרָעַ֖יִם אֹ֣ו בְדַל־אֹ֑זֶן כֵּ֣ן יִנָּֽצְל֞וּ בְּנֵ֣י יִשְׂרָאֵ֗ל הַיּֽשְׁבִים֨ בְּשֹׁ֣מְרֹ֔ון בִּפְאַ֥ת מִטָּ֖ה וּבִדְמֶ֥שֶׁק עָֽרֶשׂ׃ 
<a target = '_blank' href='https://geulah.org.il/HaTanach/verse/?verse=224770'/> (3,13)</a> שִׁמְע֥וּ וְהָעִ֖ידוּ בְּבֵ֣ית יַֽעֲקֹ֑ב נְאֻם־אֲדֹנָ֥י יֱהֹוִ֖ה אֱלֹהֵ֥י הַצְּבָאֹֽות׃ 
<a target = '_blank' href='https://geulah.org.il/HaTanach/verse/?verse=224780'/> (3,14)</a> כִּ֗י בְּיֹ֛ום פָּקְדִ֥י פִשְׁעֵֽי־יִשְׂרָאֵ֖ל עָלָ֑יו וּפָֽקַדְתִּי֨ עַל־מִזְבְּחֹ֣ות בֵּֽית־אֵ֔ל וְנִגְדְּעוּ֨ קַרְנֹ֣ות הַמִּזְבֵּ֔חַ וְנָֽפְל֖וּ לָאָֽרֶץ׃ 
<a target = '_blank' href='https://geulah.org.il/HaTanach/verse/?verse=224790'/> (3,15)</a> וְהִכֵּיתִ֥י בֵֽית־הַחֹ֖רֶף עַל־בֵּ֣ית הַקָּ֑יִץ וְאָֽבְד֞וּ בָּתֵּ֣י הַשֵּׁ֗ן וְסָפ֛וּ בָּתִּ֥ים רַבִּ֖ים נְאֻם־יְהֹוָֽה׃    פ 
<a target = '_blank' href='https://geulah.org.il/HaTanach/verse/?verse=224800'/> (4,1)</a> שִׁמְע֞וּ הַדָּבָ֣ר הַזֶּ֗ה פָּרֹ֤ות הַבָּשָׁן֨ אֲשֶׁר֙ בְּהַ֣ר שֹֽׁמְרֹ֔ון הָעֽשְׁקֹ֣ות דַּלִּ֔ים הָרֹֽצְצֹ֖ות אֶבְיֹונִ֑ים הָאֹֽמְרֹ֥ות לַֽאֲדֹֽנֵיהֶ֖ם הָבִ֥יאָה וְנִשְׁתֶּֽה׃ 
<a target = '_blank' href='https://geulah.org.il/HaTanach/verse/?verse=224810'/> (4,2)</a> נִשְׁבַּ֨ע אֲדֹנָ֤י יֱהֹוִה֨ בְּקָדְשֹׁ֔ו כִּ֛י הִנֵּ֥ה יָמִ֖ים בָּאִ֣ים עֲלֵיכֶ֑ם וְנִשָּׂ֤א אֶתְכֶם֨ בְּצִנֹּ֔ות וְאַֽחֲרִֽיתְכֶ֖ן בְּסִירֹ֥ות דּוּגָֽה׃ 
<a target = '_blank' href='https://geulah.org.il/HaTanach/verse/?verse=224820'/> (4,3)</a> וּפְרָצִ֥ים תֵּצֶ֖אנָה אִשָּׁ֣ה נֶגְדָּ֑הּ וְהִשְׁלַכְתֶּ֥נָה הַֽהַרְמֹ֖ונָה נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=224830'/> (4,4)</a> בֹּ֤אוּ בֵֽית־אֵל֨ וּפִשְׁע֔וּ הַגִּלְגָּ֖ל הַרְבּ֣וּ לִפְשֹׁ֑עַ וְהָבִ֤יאוּ לַבֹּ֨קֶר֨ זִבְחֵיכֶ֔ם לִשְׁל֥שֶׁת יָמִ֖ים מַעְשְׂרֹֽתֵיכֶֽם׃ 
<a target = '_blank' href='https://geulah.org.il/HaTanach/verse/?verse=224840'/> (4,5)</a> וְקַטֵּ֤ר מֵֽחָמֵץ֨ תֹּודָ֔ה וְקִרְא֥וּ נְדָבֹ֖ות הַשְׁמִ֑יעוּ כִּ֣י כֵ֤ן אֲהַבְתֶּם֨ בְּנֵ֣י יִשְׂרָאֵ֔ל נְאֻ֖ם אֲדֹנָ֥י יֱהֹוִֽה׃ 
<a target = '_blank' href='https://geulah.org.il/HaTanach/verse/?verse=224850'/> (4,6)</a> וְגַ֣ם אֲנִי֩ נָתַ֨תִּי לָכֶ֜ם נִקְיֹ֤ון שִׁנַּ֙יִם֙ בְּכָל־עָ֣רֵיכֶ֔ם וְחֹ֣סֶר לֶ֔חֶם בְּכֹ֖ל מְקֹומֹֽתֵיכֶ֑ם וְלֹֽא־שַׁבְתֶּ֥ם עָדַ֖י נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=224860'/> (4,7)</a> וְגַ֣ם אָֽנֹכִי֩ מָנַ֨עְתִּי מִכֶּ֜ם אֶת־הַגֶּ֗שֶׁם בְּעֹ֨וד שְׁלשָׁ֤ה חֳדָשִׁים֨ לַקָּצִ֔יר וְהִמְטַרְתִּי֨ עַל־עִ֣יר אֶחָ֔ת וְעַל־עִ֥יר אַחַ֖ת לֹ֣א אַמְטִ֑יר חֶלְקָ֤ה אַחַת֙ תִּמָּטֵ֔ר וְחֶלְקָ֛ה אֲשֶׁר־לֹֽא־תַמְטִ֥יר עָלֶ֖יהָ תִּיבָֽשׁ׃ 
<a target = '_blank' href='https://geulah.org.il/HaTanach/verse/?verse=224870'/> (4,8)</a> וְנָע֡וּ שְׁתַּיִם֩ שָׁל֨שׁ עָרִ֜ים אֶל־עִ֥יר אַחַ֛ת לִשְׁתֹּ֥ות מַ֖יִם וְלֹ֣א יִשְׂבָּ֑עוּ וְלֹֽא־שַׁבְתֶּ֥ם עָדַ֖י נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=224880'/> (4,9)</a> הִכֵּ֣יתִי אֶתְכֶם֘ בַּשִּׁדָּפֹ֣ון וּבַיֵּֽרָקֹון֒ הַרְבֹּ֨ות גַּנֹּֽותֵיכֶ֧ם וְכַרְמֵיכֶ֛ם וּתְאֵֽנֵיכֶ֥ם וְזֵֽיתֵיכֶ֖ם יֹאכַ֣ל הַגָּזָ֑ם וְלֹֽא־שַׁבְתֶּ֥ם עָדַ֖י נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=224890'/> (4,10)</a> שִׁלַּ֨חְתִּי בָכֶ֥ם דֶּ֨בֶר֙ בְּדֶ֣רֶךְ מִצְרַ֔יִם הָרַ֤גְתִּי בַחֶ֨רֶב֨ בַּח֣וּרֵיכֶ֔ם עִ֖ם שְׁבִ֣י סֽוּסֵיכֶ֑ם וָאַֽעֲלֶ֞ה בְּא֤שׁ מַֽחֲנֵיכֶם֙ וּֽבְאַפְּכֶ֔ם וְלֹֽא־שַׁבְתֶּ֥ם עָדַ֖י נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=224900'/> (4,11)</a> הָפַ֣כְתִּי בָכֶ֗ם כְּמַהְפֵּכַ֤ת אֱלֹהִים֨ אֶת־סְדֹ֣ם וְאֶת־עֲמֹרָ֔ה וַתִּֽהְי֕וּ כְּא֖וּד מֻצָּ֣ל מִשְּׂרֵפָ֑ה וְלֹֽא־שַׁבְתֶּ֥ם עָדַ֖י נְאֻם־יְהֹוָֽה׃    ס 
<a target = '_blank' href='https://geulah.org.il/HaTanach/verse/?verse=224910'/> (4,12)</a> לָכֵ֕ן כֹּ֥ה אֶֽעֱשֶׂה־לְּךָ֖ יִשְׂרָאֵ֑ל עֵ֚קֶב כִּֽי־זֹ֣את אֶֽעֱשֶׂה־לָּ֔ךְ הִכֹּ֥ון לִקְרַאת־אֱלֹהֶ֖יךָ יִשְׂרָאֵֽל׃ 
<a target = '_blank' href='https://geulah.org.il/HaTanach/verse/?verse=224920'/> (4,13)</a> כִּ֡י הִנֵּה֩ יֹוצֵ֨ר הָרִ֜ים וּבֹרֵ֣֯א ר֗וּחַ וּמַגִּ֤יד לְאָדָם֙ מַה־שֵּׂחֹ֔ו עֹשֵׂ֥ה שַׁ֨חַר֨ עֵיפָ֔ה וְדֹרֵ֖ךְ עַל־בָּ֣מֳתֵי אָ֑רֶץ יְהֹוָ֥ה אֱלֹהֵֽי־צְבָאֹ֖ות שְׁמֹֽו׃    פ 
<a target = '_blank' href='https://geulah.org.il/HaTanach/verse/?verse=224930'/> (5,1)</a> שִׁמְע֞וּ אֶת־הַדָּבָ֣ר הַזֶּ֗ה אֲשֶׁ֨ר אָֽנֹכִ֜י נֹשֵׂ֧א עֲלֵיכֶ֛ם קִינָ֖ה בֵּ֥ית יִשְׂרָאֵֽל׃ 
<a target = '_blank' href='https://geulah.org.il/HaTanach/verse/?verse=224940'/> (5,2)</a> נָֽפְלָה֨ לֹֽא־תֹוסִ֣יף ק֔וּם בְּתוּלַ֖ת יִשְׂרָאֵ֑ל נִטְּשָׁ֥ה עַל־אַדְמָתָ֖הּ אֵ֥ין מְקִימָֽהּ׃ ס 
<a target = '_blank' href='https://geulah.org.il/HaTanach/verse/?verse=224950'/> (5,3)</a> כִּ֣י כֹ֤ה אָמַר֨ אֲדֹנָ֣י יֱהֹוִ֔ה הָעִ֛יר הַיֹּצֵ֥את אֶ֖לֶף תַּשְׁאִ֣יר מֵאָ֑ה וְהַיֹּוצֵ֥את מֵאָ֛ה תַּשְׁאִ֥יר עֲשָׂרָ֖ה לְבֵ֥ית יִשְׂרָאֵֽל׃    ס 
<a target = '_blank' href='https://geulah.org.il/HaTanach/verse/?verse=224960'/> (5,4)</a> כִּ֣י כֹ֥ה אָמַ֛ר יְהֹוָ֖ה לְבֵ֣ית יִשְׂרָאֵ֑ל דִּרְשׁ֖וּנִי וִֽחְיֽוּ׃ 
<a target = '_blank' href='https://geulah.org.il/HaTanach/verse/?verse=224970'/> (5,5)</a> וְאַל־תִּדְרְשׁוּ֨ בֵּית־אֵ֔ל וְהַגִּלְגָּל֨ לֹ֣א תָבֹ֔אוּ וּבְאֵ֥ר שֶׁ֖בַע לֹ֣א תַֽעֲבֹ֑רוּ כִּ֤י הַגִּלְגָּל֨ גָּלֹ֣ה יִגְלֶ֔ה וּבֵ֥ית אֵ֖ל יִֽהְיֶ֥ה לְאָֽוֶן׃ 
<a target = '_blank' href='https://geulah.org.il/HaTanach/verse/?verse=224980'/> (5,6)</a> דִּרְשׁ֥וּ אֶת־יְהֹוָ֖ה וִֽחְי֑וּ פֶּן־יִצְלַ֤ח כָּאֵשׁ֙ בֵּ֣ית יֹוסֵ֔ף וְאָֽכְלָ֥ה וְאֵֽין־מְכַבֶּ֖ה לְבֵֽית־אֵֽל׃ 
<a target = '_blank' href='https://geulah.org.il/HaTanach/verse/?verse=224990'/> (5,7)</a> הַהֹֽפְכִ֥ים לְלַֽעֲנָ֖ה מִשְׁפָּ֑ט וּצְדָקָ֖ה לָאָ֥רֶץ הִנִּֽיחוּ׃ 
<a target = '_blank' href='https://geulah.org.il/HaTanach/verse/?verse=225000'/> (5,8)</a> עֹשֵׂ֨ה כִימָ֜ה וּכְסִ֗יל וְהֹפֵ֤ךְ לַבֹּ֨קֶר֨ צַלְמָ֔וֶת וְיֹ֖ום לַ֣יְלָה הֶחְשִׁ֑יךְ הַקֹּורֵ֣א לְמֵֽי־הַיָּ֗ם וַיִּשְׁפְּכֵ֛ם עַל־פְּנֵ֥י הָאָ֖רֶץ יְהֹוָ֥ה שְׁמֹֽו׃ 
<a target = '_blank' href='https://geulah.org.il/HaTanach/verse/?verse=225010'/> (5,9)</a> הַמַּבְלִ֥יג שֹׁ֖ד עַל־עָ֑ז וְשֹׁ֖ד עַל־מִבְצָ֥ר יָבֹֽוא׃ 
<a target = '_blank' href='https://geulah.org.il/HaTanach/verse/?verse=225020'/> (5,10)</a> שָֽׂנְא֥וּ בַשַּׁ֖עַר מֹוכִ֑יחַ וְדֹבֵ֥ר תָּמִ֖ים יְתָעֵֽבוּ׃ 
<a target = '_blank' href='https://geulah.org.il/HaTanach/verse/?verse=225030'/> (5,11)</a> לָ֠כֵן יַ֣עַן בֹּֽושַׁסְכֶ֞ם עַל־דָּ֗ל וּמַשְׂאַת־בַּר֨ תִּקְח֣וּ מִמֶּ֔נּוּ בָּתֵּ֥י גָזִ֛ית בְּנִיתֶ֖ם וְלֹא־תֵ֣שְׁבוּ בָ֑ם כַּרְמֵי־חֶ֣מֶד נְטַעְתֶּ֔ם וְלֹ֥א תִשְׁתּ֖וּ אֶת־יֵינָֽם׃ 
<a target = '_blank' href='https://geulah.org.il/HaTanach/verse/?verse=225040'/> (5,12)</a> כִּ֤י יָדַ֨עְתִּי֨ רַבִּ֣ים פִּשְׁעֵיכֶ֔ם וַֽעֲצֻמִ֖ים חַטֹּֽאתֵיכֶ֑ם צֹֽרְרֵ֤י צַדִּיק֨ לֹ֣קְחֵי כֹ֔פֶר וְאֶבְיֹונִ֖ים בַּשַּׁ֥עַר הִטּֽוּ׃ ס 
<a target = '_blank' href='https://geulah.org.il/HaTanach/verse/?verse=225050'/> (5,13)</a> לָכֵ֗ן הַמַּשְׂכִּ֛יל בָּעֵ֥ת הַהִ֖יא יִדֹּ֑ם כִּ֛י עֵ֥ת רָעָ֖ה הִֽיא׃ 
<a target = '_blank' href='https://geulah.org.il/HaTanach/verse/?verse=225060'/> (5,14)</a> דִּרְשׁוּ־טֹ֥וב וְאַל־רָ֖ע לְמַ֣עַן תִּֽחְי֑וּ וִֽיהִי־כֵ֞ן יְהֹוָ֧ה אֱלֹהֵֽי־צְבָאֹ֛ות אִתְּכֶ֖ם כַּֽאֲשֶׁ֥ר אֲמַרְתֶּֽם׃ 
<a target = '_blank' href='https://geulah.org.il/HaTanach/verse/?verse=225070'/> (5,15)</a> שִׂנְאוּ־רָע֨ וְאֶ֣הֱבוּ טֹ֔וב וְהַצִּ֥יגוּ בַשַּׁ֖עַר מִשְׁפָּ֑ט אוּלַ֗י יֶֽחֱנַ֛ן יְהֹוָ֥ה אֱלֹהֵֽי־צְבָאֹ֖ות שְׁאֵרִ֥ית יֹוסֵֽף׃    ס 
<a target = '_blank' href='https://geulah.org.il/HaTanach/verse/?verse=225080'/> (5,16)</a> לָ֠כֵן כֹּֽה־אָמַ֨ר יְהֹוָ֜ה אֱלֹהֵ֤י צְבָאֹות֙ אֲדֹנָ֔י בְּכָל־רְחֹבֹ֣ות מִסְפֵּ֔ד וּבְכָל־חוּצֹ֖ות יֹאמְר֣וּ הֹו־הֹ֑ו וְקָֽרְא֤וּ אִכָּר֨ אֶל־אֵ֔בֶל וּמִסְפֵּ֖ד אֶל־יֹ֥ודְעֵי נֶֽהִי׃ 
<a target = '_blank' href='https://geulah.org.il/HaTanach/verse/?verse=225090'/> (5,17)</a> וּבְכָל־כְּרָמִ֖ים מִסְפֵּ֑ד כִּֽי־אֶֽעֱבֹ֥ר בְּקִרְבְּךָ֖ אָמַ֥ר יְהֹוָֽה׃    ס 
<a target = '_blank' href='https://geulah.org.il/HaTanach/verse/?verse=225100'/> (5,18)</a> הֹ֥וי הַמִּתְאַוִּ֖ים אֶת־יֹ֣ום יְהֹוָ֑ה לָֽמָּה־זֶּ֥ה לָכֶ֛ם יֹ֥ום יְהֹוָ֖ה הוּא־ח֥שֶׁךְ וְלֹא־אֹֽור׃ 
<a target = '_blank' href='https://geulah.org.il/HaTanach/verse/?verse=225110'/> (5,19)</a> כַּֽאֲשֶׁ֨ר יָנ֥וּס אִישׁ֨ מִפְּנֵ֣י הָֽאֲרִ֔י וּפְגָעֹ֖ו הַדֹּ֑ב וּבָ֣א הַבַּ֗יִת וְסָמַ֤ךְ יָדֹו֨ עַל־הַקִּ֔יר וּנְשָׁכֹ֖ו הַנָּחָֽשׁ׃ 
<a target = '_blank' href='https://geulah.org.il/HaTanach/verse/?verse=225120'/> (5,20)</a> הֲלֹא־ח֛שֶׁךְ יֹ֥ום יְהֹוָ֖ה וְלֹא־אֹ֑ור וְאָפֵ֖ל וְלֹא־נֹ֥גַהּ לֹֽו׃ 
<a target = '_blank' href='https://geulah.org.il/HaTanach/verse/?verse=225130'/> (5,21)</a> שָׂנֵ֥אתִי מָאַ֖סְתִּי חַגֵּיכֶ֑ם וְלֹ֥א אָרִ֖יחַ בְּעַצְּרֹֽתֵיכֶֽם׃ 
<a target = '_blank' href='https://geulah.org.il/HaTanach/verse/?verse=225140'/> (5,22)</a> כִּ֣י אִם־תַּֽעֲלוּ־לִ֥י עֹלֹ֛ות וּמִנְחֹֽתֵיכֶ֖ם לֹ֣א אֶרְצֶ֑ה וְשֶׁ֥לֶם מְרִֽיאֵיכֶ֖ם לֹ֥א אַבִּֽיט׃ 
<a target = '_blank' href='https://geulah.org.il/HaTanach/verse/?verse=225150'/> (5,23)</a> הָסֵ֥ר מֵֽעָלַ֖י הֲמֹ֣ון שִׁרֶ֑יךָ וְזִמְרַ֥ת נְבָלֶ֖יךָ לֹ֥א אֶשְׁמָֽע׃ 
<a target = '_blank' href='https://geulah.org.il/HaTanach/verse/?verse=225160'/> (5,24)</a> וְיִגַּ֥ל כַּמַּ֖יִם מִשְׁפָּ֑ט וּצְדָקָ֖ה כְּנַ֥חַל אֵיתָֽן׃ 
<a target = '_blank' href='https://geulah.org.il/HaTanach/verse/?verse=225170'/> (5,25)</a> הַזְּבָחִ֨ים וּמִנְחָ֜ה הִגַּשְׁתֶּם־לִ֧י בַמִּדְבָּ֛ר אַרְבָּעִ֥ים שָׁנָ֖ה בֵּ֥ית יִשְׂרָאֵֽל׃ 
<a target = '_blank' href='https://geulah.org.il/HaTanach/verse/?verse=225180'/> (5,26)</a> וּנְשָׂאתֶ֗ם אֵ֚ת סִכּ֣וּת מַלְכְּכֶ֔ם וְאֵ֖ת כִּיּ֣וּן צַלְמֵיכֶ֑ם כֹּוכַב֨ אֱלֹ֣הֵיכֶ֔ם אֲשֶׁ֥ר עֲשִׂיתֶ֖ם לָכֶֽם׃ 
<a target = '_blank' href='https://geulah.org.il/HaTanach/verse/?verse=225190'/> (5,27)</a> וְהִגְלֵיתִ֥י אֶתְכֶ֖ם מֵהָ֣לְאָה לְדַמָּ֑שֶׂק אָמַ֛ר יְהֹוָ֥ה אֱלֹהֵֽי־צְבָאֹ֖ות שְׁמֹֽו׃  פ 
<a target = '_blank' href='https://geulah.org.il/HaTanach/verse/?verse=225200'/> (6,1)</a> הֹ֚וי הַשַּֽׁאֲנַנִּ֣ים בְּצִיֹּ֔ון וְהַבֹּֽטְחִ֖ים בְּהַ֣ר שֹֽׁמְרֹ֑ון נְקֻבֵי֨ רֵאשִׁ֣ית הַגֹּויִ֔ם וּבָ֥אוּ לָהֶ֖ם בֵּ֥ית יִשְׂרָאֵֽל׃ 
<a target = '_blank' href='https://geulah.org.il/HaTanach/verse/?verse=225210'/> (6,2)</a> עִבְר֤וּ כַלְנֵה֨ וּרְא֔וּ וּלְכ֥וּ מִשָּׁ֖ם חֲמַ֣ת רַבָּ֑ה וּרְד֣וּ גַת־פְּלִשְׁתּ֗ים  הֲטֹובִים֨ מִן־הַמַּמְלָכֹ֣ות הָאֵ֔לֶּה אִם־רַ֥ב גְּבוּלָ֖ם מִגְּבֻֽלְכֶֽם׃ 
<a target = '_blank' href='https://geulah.org.il/HaTanach/verse/?verse=225220'/> (6,3)</a> הַֽמְנַדִּ֖ים לְיֹ֣ום רָ֑ע וַתַּגִּישׁ֖וּן שֶׁ֥בֶת חָמָֽס׃ 
<a target = '_blank' href='https://geulah.org.il/HaTanach/verse/?verse=225230'/> (6,4)</a> הַשֹּֽׁכְבִים֨ עַל־מִטֹּ֣ות שֵׁ֔ן וּסְרֻחִ֖ים עַל־עַרְשׂתָ֑ם וְאֹֽכְלִ֤ים כָּרִים֨ מִצֹּ֔אן וַֽעֲגָלִ֖ים מִתֹּ֥וךְ מַרְבֵּֽק׃ 
<a target = '_blank' href='https://geulah.org.il/HaTanach/verse/?verse=225240'/> (6,5)</a> הַפֹּֽרְטִ֖ים עַל־פִּ֣י הַנָּ֑בֶל כְּדָוִ֕יד חָֽשְׁב֥וּ לָהֶ֖ם כְּלֵי־שִֽׁיר׃ 
<a target = '_blank' href='https://geulah.org.il/HaTanach/verse/?verse=225250'/> (6,6)</a> הַשֹּׁתִים֨ בְּמִזְרְקֵ֣י יַ֔יִן וְרֵאשִׁ֥ית שְׁמָנִ֖ים יִמְשָׁ֑חוּ וְלֹ֥א נֶחְל֖וּ עַל־שֵׁ֥בֶר יֹוסֵֽף׃ 
<a target = '_blank' href='https://geulah.org.il/HaTanach/verse/?verse=225260'/> (6,7)</a> לָכֵ֛ן עַתָּ֥ה יִגְל֖וּ בְּרֹ֣אשׁ גֹּלִ֑ים וְסָ֖ר מִרְזַ֥ח סְרוּחִֽים׃  פ 
<a target = '_blank' href='https://geulah.org.il/HaTanach/verse/?verse=225270'/> (6,8)</a> נִשְׁבַּע֩ אֲדֹנָ֨י יֱהֹוִ֜ה בְּנַפְשֹׁ֗ו נְאֻם־יְהֹוָה֨ אֱלֹהֵ֣י צְבָאֹ֔ות מְתָאֵ֤ב אָֽנֹכִי֨ אֶת־גְּאֹ֣ון יַֽעֲקֹ֔ב וְאַרְמְנֹתָ֖יו שָׂנֵ֑אתִי וְהִסְגַּרְתִּ֖י עִ֥יר וּמְלֹאָֽהּ׃ 
<a target = '_blank' href='https://geulah.org.il/HaTanach/verse/?verse=225280'/> (6,9)</a> וְהָיָ֗ה אִם־יִוָּ֨תְר֜וּ עֲשָׂרָ֧ה אֲנָשִׁ֛ים בְּבַ֥יִת אֶחָ֖ד וָמֵֽתוּ׃ 
<a target = '_blank' href='https://geulah.org.il/HaTanach/verse/?verse=225290'/> (6,10)</a> וּנְשָׂאֹ֞ו דֹּודֹ֣ו וּמְסָֽרְפֹ֗ו לְהֹוצִ֣יא עֲצָמִים֮ מִן־הַבַּיִת֒ וְאָמַ֞ר לַֽאֲשֶׁ֨ר בְּיַרְכְּתֵ֥י הַבַּ֛יִת הַעֹ֥וד עִמָּ֖ךְ וְאָמַ֣ר אָ֑פֶס וְאָמַ֣ר הָ֔ס֯ כִּ֛י לֹ֥א לְהַזְכִּ֖יר בְּשֵׁ֥ם יְהֹוָֽה׃ ס 
<a target = '_blank' href='https://geulah.org.il/HaTanach/verse/?verse=225300'/> (6,11)</a> כִּֽי־הִנֵּ֤ה יְהֹוָה֨ מְצַוֶּ֔ה וְהִכָּ֛ה הַבַּ֥יִת הַגָּדֹ֖ול רְסִיסִ֑ים וְהַבַּ֥יִת הַקָּטֹ֖ן בְּקִעִֽים׃ 
<a target = '_blank' href='https://geulah.org.il/HaTanach/verse/?verse=225310'/> (6,12)</a> הַיְרֻצ֤וּן בַּסֶּ֨לַע֨ סוּסִ֔ים אִם־יַֽחֲרֹ֖ושׁ בַּבְּקָרִ֑ים כִּֽי־הֲפַכְתֶּ֤ם לְרֹאשׁ֨ מִשְׁפָּ֔ט וּפְרִ֥י צְדָקָ֖ה לְלַֽעֲנָֽה׃ 
<a target = '_blank' href='https://geulah.org.il/HaTanach/verse/?verse=225320'/> (6,13)</a> הַשְּׂמֵחִ֖ים לְלֹ֣א דָבָ֑ר הָאֹ֣מְרִ֔ים הֲלֹ֣א בְחָזְקֵ֔נוּ לָקַ֥חְנוּ לָ֖נוּ קַרְנָֽיִם׃ 
<a target = '_blank' href='https://geulah.org.il/HaTanach/verse/?verse=225330'/> (6,14)</a> כִּ֡י הִֽנְנִי֩ מֵקִ֨ים עֲלֵיכֶ֜ם בֵּ֣ית יִשְׂרָאֵ֗ל נְאֻם־יְהוָֹ֛ה אֱלֹהֵ֥י הַצְּבָאֹ֖ות גֹּ֑וי וְלָֽחֲצ֥וּ אֶתְכֶ֛ם מִלְּבֹ֥וא חֲמָ֖ת עַד־נַ֥חַל הָֽעֲרָבָֽה׃    פ 
<a target = '_blank' href='https://geulah.org.il/HaTanach/verse/?verse=225340'/> (7,1)</a> כֹּ֤ה הִרְאַ֙נִי֨ אֲדֹנָ֣י יֱהֹוִ֔ה וְהִנֵּה֨ יֹוצֵ֣ר גֹּבַ֔י בִּתְחִלַּ֖ת עֲלֹ֣ות הַלָּ֑קֶשׁ וְהִ֨נֵּה־לֶ֔קֶשׁ אַחַ֖ר גִּזֵּ֥י הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=225350'/> (7,2)</a> וְהָיָ֗ה אִם־כִּלָּה֙ לֶֽאֱכֹול֨ אֶת־עֵ֣שֶׂב הָאָ֔רֶץ וָֽאֹמַ֗ר אֲדֹנָ֤י יֱהֹוִה֨ סְֽלַח־נָ֔א מִ֥י יָק֖וּם יַֽעֲקֹ֑ב כִּ֥י קָטֹ֖ן הֽוּא׃ 
<a target = '_blank' href='https://geulah.org.il/HaTanach/verse/?verse=225360'/> (7,3)</a> נִחַ֥ם יְהֹוָ֖ה עַל־זֹ֑את לֹ֥א תִֽהְיֶ֖ה אָמַ֥ר יְהֹוָֽה׃ ס 
<a target = '_blank' href='https://geulah.org.il/HaTanach/verse/?verse=225370'/> (7,4)</a> כֹּ֤ה הִרְאַ֨נִי֨ אֲדֹנָ֣י יֱהֹוִ֔ה וְהִנֵּ֥ה קֹרֵ֛א לָרִ֥ב בָּאֵ֖שׁ אֲדֹנָ֣י יֱהֹוִ֑ה וַתֹּ֨אכַל֨ אֶת־תְּהֹ֣ום רַבָּ֔ה וְאָֽכְלָ֖ה אֶת־הַחֵֽלֶק׃ 
<a target = '_blank' href='https://geulah.org.il/HaTanach/verse/?verse=225380'/> (7,5)</a> וָֽאֹמַ֗ר אֲדֹנָ֤י יֱהֹוִה֙ חֲדַל־נָ֔א מִ֥י יָק֖וּם יַֽעֲקֹ֑ב כִּ֥י קָטֹ֖ן הֽוּא׃ 
<a target = '_blank' href='https://geulah.org.il/HaTanach/verse/?verse=225390'/> (7,6)</a> נִחַ֥ם יְהֹוָ֖ה עַל־זֹ֑את גַּם־הִיא֨ לֹ֣א תִֽהְיֶ֔ה אָמַ֖ר אֲדֹנָ֥י יֱהֹוִֽה׃    ס 
<a target = '_blank' href='https://geulah.org.il/HaTanach/verse/?verse=225400'/> (7,7)</a> כֹּ֣ה הִרְאַ֔נִי וְהִנֵּ֧ה אֲדֹנָ֛י נִצָּ֖ב עַל־חֹומַ֣ת אֲנָ֑ךְ וּבְיָדֹ֖ו אֲנָֽךְ׃ 
<a target = '_blank' href='https://geulah.org.il/HaTanach/verse/?verse=225410'/> (7,8)</a> וַיֹּ֨אמֶר יְהֹוָ֜ה אֵלַ֗י מָֽה־אַתָּ֤ה רֹאֶה֙ עָמֹ֔וס וָֽאֹמַ֖ר אֲנָ֑ךְ וַיֹּ֣אמֶר אֲדֹנָ֗י הִֽנְנִ֨י שָׂ֤ם אֲנָךְ֨ בְּקֶ֨רֶב֨ עַמִּ֣י יִשְׂרָאֵ֔ל לֹֽא־אֹוסִ֥יף עֹ֖וד עֲבֹ֥ור לֹֽו׃ 
<a target = '_blank' href='https://geulah.org.il/HaTanach/verse/?verse=225420'/> (7,9)</a> וְנָשַׁ֙מּוּ֨ בָּמֹ֣ות יִשְׂחָ֔ק וּמִקְדְּשֵׁ֥י יִשְׂרָאֵ֖ל יֶֽחֱרָ֑בוּ וְקַמְתִּ֛י עַל־בֵּ֥ית יָֽרָבְעָ֖ם בֶּחָֽרֶב׃  ס 
<a target = '_blank' href='https://geulah.org.il/HaTanach/verse/?verse=225430'/> (7,10)</a> וַיִּשְׁלַ֗ח אֲמַצְיָה֙ כֹּהֵ֣ן בֵּֽית־אֵ֔ל אֶל־יָֽרָבְעָ֥ם מֶֽלֶךְ־יִשְׂרָאֵ֖ל לֵאמֹ֑ר קָשַׁ֨ר עָלֶ֜יךָ עָמֹ֗וס בְּקֶ֨רֶב֨ בֵּ֣ית יִשְׂרָאֵ֔ל לֹֽא־תוּכַ֣ל הָאָ֔רֶץ לְהָכִ֖יל אֶת־כָּל־דְּבָרָֽיו׃ 
<a target = '_blank' href='https://geulah.org.il/HaTanach/verse/?verse=225440'/> (7,11)</a> כִּי־כֹה֨ אָמַ֣ר עָמֹ֔וס בַּחֶ֖רֶב יָמ֣וּת יָֽרָבְעָ֑ם וְיִ֨שְׂרָאֵ֔ל גָּלֹ֥ה יִגְלֶ֖ה מֵעַ֥ל אַדְמָתֹֽו׃    ס 
<a target = '_blank' href='https://geulah.org.il/HaTanach/verse/?verse=225450'/> (7,12)</a> וַיֹּ֤אמֶר אֲמַצְיָה֨ אֶל־עָמֹ֔וס חֹזֶ֕ה לֵ֥ךְ בְּרַח־לְךָ֖ אֶל־אֶ֣רֶץ יְהוּדָ֑ה וֶֽאֱכָל־שָׁ֣ם לֶ֔חֶם וְשָׁ֖ם תִּנָּבֵֽא׃ 
<a target = '_blank' href='https://geulah.org.il/HaTanach/verse/?verse=225460'/> (7,13)</a> וּבֵ֣ית אֵ֔ל לֹֽא־תֹוסִ֥יף עֹ֖וד לְהִנָּבֵ֑א כִּ֤י מִקְדַּשׁ־מֶ֨לֶךְ֨ ה֔וּא וּבֵ֥ית מַמְלָכָ֖ה הֽוּא׃  
<a target = '_blank' href='https://geulah.org.il/HaTanach/verse/?verse=225470'/> (7,14)</a> וַיַּ֤עַן עָמֹוס֙ וַיֹּ֣אמֶר אֶל־אֲמַצְיָ֔ה לֹֽא־נָבִ֣יא אָנֹ֔כִי וְלֹ֥א בֶן־נָבִ֖יא אָנֹ֑כִי כִּֽי־בֹוקֵ֥ר אָנֹ֖כִי וּבֹולֵ֥ס שִׁקְמִֽים׃ 
<a target = '_blank' href='https://geulah.org.il/HaTanach/verse/?verse=225480'/> (7,15)</a> וַיִּקָּחֵ֣נִי יְהֹוָ֔ה מֵאַֽחֲרֵ֖י הַצֹּ֑אן וַיֹּ֤אמֶר אֵלַי֨ יְהֹוָ֔ה לֵ֥ךְ הִנָּבֵ֖א אֶל־עַמִּ֥י יִשְׂרָאֵֽל׃ 
<a target = '_blank' href='https://geulah.org.il/HaTanach/verse/?verse=225490'/> (7,16)</a> וְעַתָּ֖ה שְׁמַ֣ע דְּבַר־יְהֹוָ֑ה אַתָּ֣ה אֹמֵ֗ר לֹ֤א תִנָּבֵא֨ עַל־יִשְׂרָאֵ֔ל וְלֹ֥א תַטִּ֖יף עַל־בֵּ֥ית יִשְׂחָֽק׃ 
<a target = '_blank' href='https://geulah.org.il/HaTanach/verse/?verse=225500'/> (7,17)</a> לָכֵ֞ן כֹּֽה־אָמַ֣ר יְהֹוָ֗ה אִשְׁתְּךָ֞ בָּעִ֤יר תִּזְנֶה֨ וּבָנֶ֤יךָ וּבְנֹתֶ֨יךָ֨ בַּחֶ֣רֶב יִפֹּ֔לוּ וְאַדְמָֽתְךָ֖ בַּחֶ֣בֶל תְּחֻלָּ֑ק וְאַתָּ֗ה עַל־אֲדָמָ֤ה טְמֵאָה֨ תָּמ֔וּת וְיִ֨שְׂרָאֵ֔ל גָּלֹ֥ה יִגְלֶ֖ה מֵעַ֥ל אַדְמָתֹֽו׃    פ 
<a target = '_blank' href='https://geulah.org.il/HaTanach/verse/?verse=225510'/> (8,1)</a> כֹּ֥ה הִרְאַ֖נִי אֲדֹנָ֣י יֱהֹוִ֑ה וְהִנֵּ֖ה כְּל֥וּב קָֽיִץ׃ 
<a target = '_blank' href='https://geulah.org.il/HaTanach/verse/?verse=225520'/> (8,2)</a> וַיֹּ֗אמֶר מָֽה־אַתָּ֤ה רֹאֶה֨ עָמֹ֔וס וָֽאֹמַ֖ר כְּל֣וּב קָ֑יִץ וַיֹּ֨אמֶר יְהֹוָ֜ה אֵלַ֗י בָּ֤א הַקֵּץ֨ אֶל־עַמִּ֣י יִשְׂרָאֵ֔ל לֹֽא־אֹוסִ֥יף עֹ֖וד עֲבֹ֥ור לֹֽו׃ 
<a target = '_blank' href='https://geulah.org.il/HaTanach/verse/?verse=225530'/> (8,3)</a> וְהֵילִ֜ילוּ שִׁירֹ֤ות הֵיכָל֨ בַּיֹּ֣ום הַה֔וּא נְאֻ֖ם אֲדֹנָ֣י יֱהֹוִ֑ה רַ֣ב הַפֶּ֔גֶר בְּכָל־מָקֹ֖ום הִשְׁלִ֥יךְ הָֽס׃  ס 
<a target = '_blank' href='https://geulah.org.il/HaTanach/verse/?verse=225540'/> (8,4)</a> שִׁמְעוּ־זֹ֕את הַשֹּֽׁאֲפִ֖ים אֶבְיֹ֑ון וְלַשְׁבִּ֖ית עֲנִוֵּ֯י־אָֽרֶץ׃ 
<a target = '_blank' href='https://geulah.org.il/HaTanach/verse/?verse=225550'/> (8,5)</a> לֵאמֹ֗ר מָתַ֞י יַֽעֲבֹ֤ר הַחֹ֨דֶשׁ֨ וְנַשְׁבִּ֣ירָה שֶּׁ֔בֶר וְהַשַּׁבָּ֖ת וְנִפְתְּחָה־בָּ֑ר לְהַקְטִ֤ין אֵיפָה֨ וּלְהַגְדִּ֣יל שֶׁ֔קֶל וּלְעַוֵּ֖ת מֹֽאזְנֵ֥י מִרְמָֽה׃ 
<a target = '_blank' href='https://geulah.org.il/HaTanach/verse/?verse=225560'/> (8,6)</a> לִקְנֹ֤ות בַּכֶּ֨סֶף֙ דַּלִּ֔ים וְאֶבְיֹ֖ון בַּֽעֲב֣וּר נַֽעֲלָ֑יִם וּמַפַּ֥ל בַּ֖ר נַשְׁבִּֽיר׃ 
<a target = '_blank' href='https://geulah.org.il/HaTanach/verse/?verse=225570'/> (8,7)</a> נִשְׁבַּ֥ע יְהֹוָ֖ה בִּגְאֹ֣ון יַֽעֲקֹ֑ב אִם־אֶשְׁכַּ֥ח לָנֶ֖צַח כָּל־מַֽעֲשֵׂיהֶֽם׃ 
<a target = '_blank' href='https://geulah.org.il/HaTanach/verse/?verse=225580'/> (8,8)</a> הַ֤עַל זֹאת֨ לֹֽא־תִרְגַּ֣ז הָאָ֔רֶץ וְאָבַ֖ל כָּל־יֹושֵׁ֣ב בָּ֑הּ וְעָלְתָ֤ה כָאֹר֨ כֻּלָּ֔הּ וְנִגְרְשָׁ֥ה וְנִשְׁקְהָ֖֯ כִּיאֹ֥ור מִצְרָֽיִם׃    ס 
<a target = '_blank' href='https://geulah.org.il/HaTanach/verse/?verse=225590'/> (8,9)</a> וְהָיָ֣ה ׀ בַּיֹּ֣ום הַה֗וּא נְאֻם֨ אֲדֹנָ֣י יֱהֹוִ֔ה וְהֵֽבֵאתִ֥י הַשֶּׁ֖מֶשׁ בַּצָּֽהֳרָ֑יִם וְהַֽחֲשַׁכְתִּ֥י לָאָ֖רֶץ בְּיֹ֥ום אֹֽור׃ 
<a target = '_blank' href='https://geulah.org.il/HaTanach/verse/?verse=225600'/> (8,10)</a> וְהָֽפַכְתִּ֨י חַגֵּיכֶ֜ם לְאֵ֗בֶל וְכָל־שִֽׁירֵיכֶם֨ לְקִינָ֔ה וְהַֽעֲלֵיתִ֤י עַל־כָּל־מָתְנַ֙יִם֙ שָׂ֔ק וְעַל־כָּל־רֹ֖אשׁ קָרְחָ֑ה וְשַׂמְתִּ֨יהָ֙ כְּאֵ֣בֶל יָחִ֔יד וְאַֽחֲרִיתָ֖הּ כְּיֹ֥ום מָֽר׃ ס 
<a target = '_blank' href='https://geulah.org.il/HaTanach/verse/?verse=225610'/> (8,11)</a> הִנֵּ֣ה ׀ יָמִ֣ים בָּאִ֗ים נְאֻם֨ אֲדֹנָ֣י יֱהֹוִ֔ה וְהִשְׁלַחְתִּ֥י רָעָ֖ב בָּאָ֑רֶץ לֹֽא־רָעָ֤ב לַלֶּ֨חֶם֙ וְלֹֽא־צָמָ֣א לַמַּ֔יִם כִּ֣י אִם־לִשְׁמֹ֔עַ אֵ֖ת דִּבְרֵ֥י יְהֹוָֽה׃ 
<a target = '_blank' href='https://geulah.org.il/HaTanach/verse/?verse=225620'/> (8,12)</a> וְנָעוּ֨ מִיָּ֣ם עַד־יָ֔ם וּמִצָּפֹ֖ון וְעַד־מִזְרָ֑ח יְשֹֽׁוטְט֛וּ לְבַקֵּ֥שׁ אֶת־דְּבַר־יְהֹוָ֖ה וְלֹ֥א יִמְצָֽאוּ׃ 
<a target = '_blank' href='https://geulah.org.il/HaTanach/verse/?verse=225630'/> (8,13)</a> בַּיֹּ֨ום הַה֜וּא תִּ֠תְעַלַּפְנָה הַבְּתוּלֹ֧ות הַיָּפֹ֛ות וְהַבַּֽחוּרִ֖ים בַּצָּמָֽא׃ 
<a target = '_blank' href='https://geulah.org.il/HaTanach/verse/?verse=225640'/> (8,14)</a> הַנִּשְׁבָּעִים֨ בְּאַשְׁמַ֣ת שֹֽׁמְרֹ֔ון וְאָֽמְר֗וּ חֵ֤י אֱלֹהֶ֨יךָ֨ דָּ֔ן וְחֵ֖י דֶּ֣רֶךְ בְּאֵֽר־שָׁ֑בַע וְנָֽפְל֖וּ וְלֹֽא־יָק֥וּמוּ עֹֽוד׃    פ 
<a target = '_blank' href='https://geulah.org.il/HaTanach/verse/?verse=225650'/> (9,1)</a> רָאִ֨יתִי אֶת־אֲדֹנָ֜י נִצָּ֣ב עַל־הַמִּזְבֵּ֗חַ וַיֹּאמֶר֩ הַ֨ךְ הַכַּפְתֹּ֜ור וְיִרְעֲשׁ֣וּ הַסִּפִּ֗ים וּבְצַ֨עַם֨ בְּרֹ֣אשׁ כֻּלָּ֔ם וְאַֽחֲרִיתָ֖ם בַּחֶ֣רֶב אֶֽהֱרֹ֑ג לֹֽא־יָנ֤וּס לָהֶם֙ נָ֔ס וְלֹֽא־יִמָּלֵ֥ט לָהֶ֖ם פָּלִֽיט׃ 
<a target = '_blank' href='https://geulah.org.il/HaTanach/verse/?verse=225660'/> (9,2)</a> אִם־יַחְתְּר֣וּ בִשְׁאֹ֔ול מִשָּׁ֖ם יָדִ֣י תִקָּחֵ֑ם וְאִם־יַֽעֲלוּ֨ הַשָּׁמַ֔יִם מִשָּׁ֖ם אֹֽורִידֵֽם׃ 
<a target = '_blank' href='https://geulah.org.il/HaTanach/verse/?verse=225670'/> (9,3)</a> וְאִם־יֵחָֽבְאוּ֨ בְּרֹ֣אשׁ הַכַּרְמֶ֔ל מִשָּׁ֥ם אֲחַפֵּ֖שׂ וּלְקַחְתִּ֑ים וְאִם־יִסָּ֨תְר֜וּ מִנֶּ֤גֶד עֵינַי֨ בְּקַרְקַ֣ע הַיָּ֔ם מִשָּׁ֛ם אֲצַוֶּ֥ה אֶת־הַנָּחָ֖שׁ וּנְשָׁכָֽם׃ 
<a target = '_blank' href='https://geulah.org.il/HaTanach/verse/?verse=225680'/> (9,4)</a> וְאִם־יֵֽלְכ֤וּ בַשְּׁבִי֨ לִפְנֵ֣י אֹֽיבֵיהֶ֔ם  מִשָּׁ֛ם אֲצַוֶּ֥ה אֶת־הַחֶ֖רֶב וַֽהֲרָגָ֑תַם וְשַׂמְתִּ֙י עֵינִ֧י עֲלֵיהֶ֛ם לְרָעָ֖ה וְלֹ֥א לְטֹובָֽה׃ 
<a target = '_blank' href='https://geulah.org.il/HaTanach/verse/?verse=225690'/> (9,5)</a> וַֽאדֹנָ֙י יֱהֹוִ֜ה הַצְּבָאֹ֗ות הַנֹּוגֵ֤עַ בָּאָ֙רֶץ֨ וַתָּמֹ֔וג וְאָֽבְל֖וּ כָּל־יֹ֣ושְׁבֵי בָ֑הּ וְעָֽלְתָ֤ה כַיְאֹר֨ כֻּלָּ֔הּ וְשָֽׁקְעָ֖ה כִּיאֹ֥ר מִצְרָֽיִם׃ 
<a target = '_blank' href='https://geulah.org.il/HaTanach/verse/?verse=225700'/> (9,6)</a> הַבֹּונֶ֤ה בַשָּׁמַ֨יִם֨ מַֽעֲלֹותָ֔ו֯ וַֽאֲגֻדָּתֹ֖ו עַל־אֶ֣רֶץ יְסָדָ֑הּ הַקֹּורֵ֣א לְמֵי־הַיָּ֗ם וַיִּשְׁפְּכֵ֛ם עַל־פְּנֵ֥י הָאָ֖רֶץ יְהֹוָ֥ה שְׁמֹֽו׃ 
<a target = '_blank' href='https://geulah.org.il/HaTanach/verse/?verse=225710'/> (9,7)</a> ֯הֲלֹ֣וא כִבְנֵי֩ כֻֽשִׁיִּ֨ים אַתֶּ֥ם לִ֛י בְּנֵ֥י יִשְׂרָאֵ֖ל נְאֻם־יְהֹוָ֑ה הֲלֹ֣וא אֶת־יִשְׂרָאֵ֗ל הֶֽעֱלֵ֨יתִי֨ מֵאֶ֣רֶץ מִצְרַ֔יִם וּפְלִשְׁתִּיִּ֥ים מִכַּפְתֹּ֖ור וַֽאֲרָ֥ם מִקִּֽיר׃ 
<a target = '_blank' href='https://geulah.org.il/HaTanach/verse/?verse=225720'/> (9,8)</a> הִנֵּ֞ה עֵינֵ֣י ׀ אֲדֹנָ֣י יֱהֹוִ֗ה בַּמַּמְלָכָה֙ הַֽחַטָּאָ֔ה וְהִשְׁמַדְתִּ֣י אֹתָ֔הּ מֵעַ֖ל פְּנֵ֣י הָֽאֲדָמָ֑ה אֶ֗פֶס כִּ֠י לֹ֣א הַשְׁמֵ֥יד אַשְׁמִ֛יד אֶת־בֵּ֥ית יַֽעֲקֹ֖ב נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=225730'/> (9,9)</a> כִּֽי־הִנֵּ֤ה אָֽנֹכִי֨ מְצַוֶּ֔ה וַֽהֲנִֽעֹותִ֥י בְכָל־הַגֹּויִ֖ם אֶת־בֵּ֣ית יִשְׂרָאֵ֑ל כַּֽאֲשֶׁ֤ר יִנֹּ֨ועַ֨ בַּכְּבָרָ֔ה וְלֹֽא־יִפֹּ֥ול  צְרֹ֖ור אָֽרֶץ׃ 
<a target = '_blank' href='https://geulah.org.il/HaTanach/verse/?verse=225740'/> (9,10)</a> בַּחֶ֣רֶב יָמ֔וּתוּ כֹּ֖ל חַטָּאֵ֣י עַמִּ֑י הָאֹֽמְרִ֗ים לֹֽא־תַגִּ֧ישׁ וְתַקְדִּ֛ים בַּֽעֲדֵ֖ינוּ הָֽרָעָֽה׃ 
<a target = '_blank' href='https://geulah.org.il/HaTanach/verse/?verse=225750'/> (9,11)</a> בַּיֹּ֣ום הַה֔וּא אָקִ֛ים אֶת־סֻכַּ֥ת דָּוִ֖יד הַנֹּפֶ֑לֶת וְגָֽדַרְתִּ֣י אֶת־פִּרְצֵיהֶ֗ן וַֽהֲרִֽסֹתָיו֨ אָקִ֔ים וּבְנִיתִ֖יהָ כִּימֵ֥י עֹולָֽם׃ 
<a target = '_blank' href='https://geulah.org.il/HaTanach/verse/?verse=225760'/> (9,12)</a> לְמַ֨עַן יִֽירְשׁ֜וּ אֶת־שְׁאֵרִ֤ית אֱדֹום֨ וְכָל־הַגֹּויִ֔ם אֲשֶׁר־נִקְרָ֥א שְׁמִ֖י עֲלֵיהֶ֑ם נְאֻם־יְהֹוָ֖ה עֹ֥שֶׂה זֹּֽאת׃  ס 
<a target = '_blank' href='https://geulah.org.il/HaTanach/verse/?verse=225770'/> (9,13)</a> הִנֵּ֨ה יָמִ֤ים בָּאִים֨ נְאֻם־יְהֹוָ֔ה וְנִגַּ֤שׁ חֹורֵשׁ֨ בַּקֹּוצֵ֔ר וְדֹרֵ֥ךְ עֲנָבִ֖ים בְּמשֵׁ֣ךְ הַזָּ֑רַע וְהִטִּ֤יפוּ הֶֽהָרִים֙ עָסִ֔יס וְכָל־הַגְּבָעֹ֖ות תִּתְמֹוגַֽגְנָה׃ 
<a target = '_blank' href='https://geulah.org.il/HaTanach/verse/?verse=225780'/> (9,14)</a> וְשַׁבְתִּי֮ אֶת־שְׁב֣וּת עַמִּ֣י יִשְׂרָאֵל֒ וּבָנ֞וּ עָרִ֤ים נְשַׁמֹּות֨ וְיָשָׁ֔ב֯וּ וְנָֽטְע֣וּ כְרָמִ֔ים וְשָׁת֖וּ אֶת־יֵינָ֑ם וְעָשׂ֣וּ גַנֹּ֔ות וְאָֽכְל֖וּ אֶת־פְּרִיהֶֽם׃ 
<a target = '_blank' href='https://geulah.org.il/HaTanach/verse/?verse=225790'/> (9,15)</a> וּנְטַעְתִּ֖ים עַל־אַדְמָתָ֑ם וְלֹ֨א יִנָּתְשׁ֜וּ עֹ֗וד מֵעַ֤ל אַדְמָתָם֨ אֲשֶׁר־נָתַ֣תִּי לָהֶ֔ם אָמַ֖ר יְהֹוָ֖ה אֱלֹהֶֽיךָ׃֯ פ 
</html> 
