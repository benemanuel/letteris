<html dir="rtl" lang="he">
<head>
  <link rel="stylesheet" href="EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
 Zechariah זכריה 
</br> </h2> 
<a target = '_blank' href='https://geulah.org.il/HaTanach/verse/?verse=229480'/> (1,1)</a> בַּחֹ֨דֶשׁ֙ הַשְּׁמִינִ֔י בִּשְׁנַ֥ת שְׁתַּ֖יִם לְדָֽרְיָ֑וֶשׁ הָיָ֣ה דְבַר־יְהֹוָ֗ה אֶל־זְכַרְיָה֙ בֶּן־בֶּ֣רֶכְיָ֔ה בֶּן־עִדֹּ֥ו הַנָּבִ֖יא לֵאמֹֽר׃ 
<a target = '_blank' href='https://geulah.org.il/HaTanach/verse/?verse=229490'/> (1,2)</a> קָצַ֧ף יְהֹוָ֛ה עַל־אֲבֹֽותֵיכֶ֖ם קָֽצֶף׃ 
<a target = '_blank' href='https://geulah.org.il/HaTanach/verse/?verse=229500'/> (1,3)</a> וְאָֽמַרְתָּ֣ אֲלֵהֶ֗ם כֹּ֤ה אָמַר֙ יְהֹוָ֣ה צְבָאֹ֔ות שׁ֣וּבוּ אֵלַ֔י נְאֻ֖ם יְהֹוָ֣ה צְבָאֹ֑ות וְאָשׁ֣וּב אֲלֵיכֶ֔ם אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=229510'/> (1,4)</a> אַל־תִּֽהְי֣וּ כַֽאֲבֹֽותֵיכֶ֡ם אֲשֶׁ֣ר קָֽרְאוּ־אֲלֵיהֶם֩ הַנְּבִיאִ֨ים הָרִֽאשֹׁנִ֜ים לֵאמֹ֗ר כֹּ֤ה אָמַר֨ יְהֹוָ֣ה צְבָאֹ֔ות שׁ֤וּבוּ נָא֨ מִדַּרְכֵיכֶ֣ם הָֽרָעִ֔ים וּמַֽעַלְי֯לֵכֶ֖ם הָֽרָעִ֑ים וְלֹ֥א שָֽׁמְע֛וּ וְלֹֽא־הִקְשִׁ֥יבוּ אֵלַ֖י נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=229520'/> (1,5)</a> אֲבֹֽותֵיכֶ֖ם אַיֵּה־הֵ֑ם וְהַ֨נְּבִאִ֔ים הַלְעֹולָ֖ם יִֽחְיֽוּ׃ 
<a target = '_blank' href='https://geulah.org.il/HaTanach/verse/?verse=229530'/> (1,6)</a> אַ֣ךְ ׀ דְּבָרַ֣י וְחֻקַּ֗י אֲשֶׁ֤ר צִוִּ֙יתִי֙ אֶת־עֲבָדַ֣י הַנְּבִיאִ֔ים הֲלֹ֥וא הִשִּׂ֖יגוּ אֲבֹֽתֵיכֶ֑ם וַיָּשׁ֣וּבוּ וַיֹּֽאמְר֗וּ כַּֽאֲשֶׁ֨ר זָמַ֜ם יְהֹוָ֤ה צְבָאֹות֙ לַֽעֲשֹׂ֣ות לָ֔נוּ כִּדְרָכֵ֙ינוּ֙ וּכְמַ֣עֲלָלֵ֔ינוּ כֵּ֖ן עָשָׂ֥ה אִתָּֽנוּ׃    ס 
<a target = '_blank' href='https://geulah.org.il/HaTanach/verse/?verse=229540'/> (1,7)</a> בְּיֹום֩ עֶשְׂרִ֨ים וְאַרְבָּעָ֜ה לְעַשְׁתֵּֽי־עָשָׂ֥ר חֹ֨דֶשׁ֙ הוּא־חֹ֣דֶשׁ שְׁבָ֔ט בִּשְׁנַ֥ת שְׁתַּ֖יִם לְדָֽרְיָ֑וֶשׁ הָיָ֣ה דְבַר־יְהֹוָ֗ה אֶל־זְכַרְיָה֙ בֶּן־בֶּ֣רֶכְיָ֔הוּ בֶּן־עִדֹּ֥וא הַנָּבִ֖יא לֵאמֹֽר׃ 
<a target = '_blank' href='https://geulah.org.il/HaTanach/verse/?verse=229550'/> (1,8)</a> רָאִ֣יתִי ׀ הַלַּ֗יְלָה וְהִנֵּה־אִישׁ֙ רֹכֵב֙ עַל־ס֣וּס אָדֹ֔ם וְה֣וּא עֹמֵ֔ד בֵּ֥ין הַֽהֲדַסִּ֖ים אֲשֶׁ֣ר בַּמְּצֻלָ֑ה וְאַֽחֲרָיו֙ סוּסִ֣ים אֲדֻמִּ֔ים שְׂרֻקִּ֖ים וּלְבָנִֽים׃ 
<a target = '_blank' href='https://geulah.org.il/HaTanach/verse/?verse=229560'/> (1,9)</a> וָֽאֹמַ֖ר מָה־אֵ֣לֶּה אֲדֹנִ֑י וַיֹּ֣אמֶר אֵלַ֗י הַמַּלְאָךְ֙ הַדֹּבֵ֣ר בִּ֔י אֲנִ֥י אַרְאֶ֖ךָּ מָה־הֵ֥מָּה אֵֽלֶּה׃ 
<a target = '_blank' href='https://geulah.org.il/HaTanach/verse/?verse=229570'/> (1,10)</a> וַיַּ֗עַן הָאִ֛ישׁ הָֽעֹמֵ֥ד בֵּֽין־הַֽהֲדַסִּ֖ים  וַיֹּאמַ֑ר אֵ֚לֶּה אֲשֶׁ֣ר שָׁלַ֣ח יְהֹוָ֔ה לְהִתְהַלֵּ֖ךְ בָּאָֽרֶץ׃ 
<a target = '_blank' href='https://geulah.org.il/HaTanach/verse/?verse=229580'/> (1,11)</a> וַיַּֽעֲנ֞וּ אֶת־מַלְאַ֣ךְ יְהֹוָ֗ה הָֽעֹמֵד֙ בֵּ֣ין הַֽהֲדַסִּ֔ים וַיֹּֽאמְר֖וּ הִתְהַלַּ֣כְנוּ בָאָ֑רֶץ וְהִנֵּ֥ה כָל־הָאָ֖רֶץ ישֶׁ֥בֶת וְשֹׁקָֽטֶת׃ 
<a target = '_blank' href='https://geulah.org.il/HaTanach/verse/?verse=229590'/> (1,12)</a> וַיַּ֨עַן מַלְאַ֣ךְ יְהֹוָה֘ וַיֹּאמַר֒ יְהֹוָ֣ה צְבָאֹ֔ות עַד־מָתַ֗י אַתָּה֨ לֹֽא־תְרַחֵ֣ם אֶת־יְרוּשָׁלִַ֔ם וְאֵ֖ת עָרֵ֣י יְהוּדָ֑ה אֲשֶׁ֣ר זָעַ֔מְתָּה זֶ֖ה שִׁבְעִ֥ים שָׁנָֽה׃ 
<a target = '_blank' href='https://geulah.org.il/HaTanach/verse/?verse=229600'/> (1,13)</a> וַיַּ֣עַן יְהֹוָ֗ה אֶת־הַמַּלְאָ֛ךְ הַדֹּבֵ֥ר בִּ֖י דְּבָרִ֣ים טֹובִ֑ים דְּבָרִ֖ים נִֽחֻמִּֽים׃ 
<a target = '_blank' href='https://geulah.org.il/HaTanach/verse/?verse=229610'/> (1,14)</a> וַיֹּ֣אמֶר אֵלַ֗י הַמַּלְאָךְ֨ הַדֹּבֵ֣ר בִּ֔י קְרָ֣א לֵאמֹ֔ר כֹּ֥ה אָמַ֖ר יְהֹוָ֣ה צְבָאֹ֑ות קִנֵּ֧אתִי לִירֽוּשָׁלִַ֛ם וּלְצִיֹּ֖ון קִנְאָ֥ה גְדֹולָֽה׃ 
<a target = '_blank' href='https://geulah.org.il/HaTanach/verse/?verse=229620'/> (1,15)</a> וְקֶ֤צֶף גָּדֹול֨ אֲנִ֣י קֹצֵ֔ף עַל־הַגֹּויִ֖ם הַשַּֽׁאֲנַנִּ֑ים אֲשֶׁ֤ר אֲנִי֨ קָצַ֣פְתִּי מְעָ֔ט וְהֵ֖מָּה עָֽזְר֥וּ לְרָעָֽה׃ ס 
<a target = '_blank' href='https://geulah.org.il/HaTanach/verse/?verse=229630'/> (1,16)</a> לָכֵ֞ן כֹּֽה־אָמַ֣ר יְהֹוָ֗ה שַׁ֤בְתִּי לִירֽוּשָׁלִַ֨ם֙ בְּרַֽחֲמִ֔ים בֵּיתִי֙ יִבָּ֣נֶה בָּ֔הּ נְאֻ֖ם יְהֹוָ֣ה צְבָאֹ֑ות וְקָ֥וה֯ יִנָּטֶ֖ה עַל־יְרֽוּשָׁלִָֽם׃ 
<a target = '_blank' href='https://geulah.org.il/HaTanach/verse/?verse=229640'/> (1,17)</a> עֹ֣וד ׀ קְרָ֣א לֵאמֹ֗ר כֹּ֤ה אָמַר֙ יְהֹוָ֣ה צְבָאֹ֔ות עֹ֛וד תְּפוּצֶ֥נָּה עָרַ֖י מִטֹּ֑וב וְנִחַ֨ם יְהֹוָ֥ה עֹוד֙ אֶת־צִיֹּ֔ון וּבָחַ֥ר עֹ֖וד בִּירֽוּשָׁלִָֽם׃    פ 
<a target = '_blank' href='https://geulah.org.il/HaTanach/verse/?verse=229650'/> (2,1)</a> וָֽאֶשָּׂ֥א אֶת־עֵינַ֖י וָאֵ֑רֶא וְהִנֵּ֖ה אַרְבַּ֥ע קְרָנֹֽות׃ 
<a target = '_blank' href='https://geulah.org.il/HaTanach/verse/?verse=229660'/> (2,2)</a> וָֽאֹמַ֕ר אֶל־הַמַּלְאָ֛ךְ הַדֹּבֵ֥ר בִּ֖י מָה־אֵ֑לֶּה וַיֹּ֣אמֶר אֵלַ֔י אֵ֤לֶּה הַקְּרָנֹות֙ אֲשֶׁ֣ר זֵר֣וּ אֶת־יְהוּדָ֔ה אֶת־יִשְׂרָאֵ֖ל וִירֽוּשָׁלִָֽם׃     ס 
<a target = '_blank' href='https://geulah.org.il/HaTanach/verse/?verse=229670'/> (2,3)</a> וַיַּרְאֵ֣נִי יְהֹוָ֔ה אַרְבָּעָ֖ה חָֽרָשִֽׁים׃ 
<a target = '_blank' href='https://geulah.org.il/HaTanach/verse/?verse=229680'/> (2,4)</a> וָֽאֹמַ֕ר מָ֛ה אֵ֥לֶּה בָאִ֖ים לַֽעֲשֹׂ֑ות וַיֹּ֣אמֶר לֵאמֹ֗ר אֵ֣לֶּה הַקְּרָנֹ֞ות אֲשֶׁר־זֵ֣רוּ אֶת־יְהוּדָ֗ה כְּפִי־אִישׁ֙ לֹֽא־נָשָׂ֣א רֹאשֹׁ֔ו וַיָּבֹ֤אוּ אֵ֨לֶּה֙ לְהַֽחֲרִ֣יד אֹתָ֔ם לְיַדֹּ֞ות אֶת־קַרְנֹ֣ות הַגֹּויִ֗ם הַנֹּֽשְׂאִ֥ים קֶ֛רֶן אֶל־אֶ֥רֶץ יְהוּדָ֖ה לְזָֽרֹותָֽהּ׃    ס 
<a target = '_blank' href='https://geulah.org.il/HaTanach/verse/?verse=229690'/> (2,5)</a> וָֽאֶשָּׂ֥א עֵינַ֛י וָאֵ֖רֶא וְהִנֵּה־אִ֑ישׁ וּבְיָדֹ֖ו חֶ֥בֶל מִדָּֽה׃ 
<a target = '_blank' href='https://geulah.org.il/HaTanach/verse/?verse=229700'/> (2,6)</a> וָֽאֹמַ֕ר אָ֖נָה אַתָּ֣ה הֹלֵ֑ךְ וַיֹּ֣אמֶר אֵלַ֗י לָמֹד֨ אֶת־יְר֣וּשָׁלִַ֔ם לִרְאֹ֥ות כַּמָּֽה־רָחְבָּ֖הּ וְכַמָּ֥ה אָרְכָּֽהּ׃ 
<a target = '_blank' href='https://geulah.org.il/HaTanach/verse/?verse=229710'/> (2,7)</a> וְהִנֵּ֗ה הַמַּלְאָ֛ךְ הַדֹּבֵ֥ר בִּ֖י יֹצֵ֑א וּמַלְאָ֣ךְ אַחֵ֔ר יֹצֵ֖א לִקְרָאתֹֽו׃ 
<a target = '_blank' href='https://geulah.org.il/HaTanach/verse/?verse=229720'/> (2,8)</a> וַיֹּ֣אמֶר אֵלָ֔ו֯  רֻ֗ץ דַּבֵּ֛ר אֶל־הַנַּ֥עַר הַלָּ֖ז לֵאמֹ֑ר פְּרָזֹות֙ תֵּשֵׁ֣ב יְרוּשָׁלִַ֔ם מֵרֹ֥ב אָדָ֛ם וּבְהֵמָ֖ה בְּתֹוכָֽהּ׃ 
<a target = '_blank' href='https://geulah.org.il/HaTanach/verse/?verse=229730'/> (2,9)</a> וַֽאֲנִ֤י אֶֽהְיֶה־לָּהּ֨ נְאֻם־יְהֹוָ֔ה חֹ֥ומַת אֵ֖שׁ סָבִ֑יב וּלְכָבֹ֖וד אֶהְיֶ֥ה  בְתֹוכָֽהּ׃  ס 
<a target = '_blank' href='https://geulah.org.il/HaTanach/verse/?verse=229740'/> (2,10)</a> הֹ֣וי הֹ֗וי וְנֻ֛סוּ מֵאֶ֥רֶץ צָפֹ֖ון נְאֻם־יְהֹוָ֑ה כִּ֠י כְּ֯אַרְבַּ֞ע רוּחֹ֧ות הַשָּׁמַ֛יִם פֵּרַ֥שְׂתִּי אֶתְכֶ֖ם נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=229750'/> (2,11)</a> הֹ֥וי צִיֹּ֖ון הִמָּֽלְטִ֑י יֹושֶׁ֖בֶת בַּת־בָּבֶֽל׃    ס 
<a target = '_blank' href='https://geulah.org.il/HaTanach/verse/?verse=229760'/> (2,12)</a> כִּ֣י כֹ֣ה אָמַר֘ יְהֹוָ֣ה צְבָאֹות֒ אַחַ֣ר כָּבֹ֔וד שְׁלָחַ֕נִי אֶל־הַגֹּויִ֖ם הַשֹּֽׁלְלִ֣ים אֶתְכֶ֑ם כִּ֚י הַנֹּגֵ֣עַ בָּכֶ֔ם נֹגֵ֖עַ בְּבָבַ֥ת עֵינֹֽו׃ 
<a target = '_blank' href='https://geulah.org.il/HaTanach/verse/?verse=229770'/> (2,13)</a> כִּ֠י הִֽנְנִ֨י מֵנִ֤יף אֶת־יָדִי֙ עֲלֵיהֶ֔ם וְהָי֥וּ שָׁלָ֖ל לְעַבְדֵיהֶ֑ם וִֽידַעְתֶּ֕ם כִּֽי־יְהֹוָ֥ה צְבָאֹ֖ות שְׁלָחָֽנִי׃    ס 
<a target = '_blank' href='https://geulah.org.il/HaTanach/verse/?verse=229780'/> (2,14)</a> ֯רָנִּ֥י וְשִׂמְחִ֖י בַּת־צִיֹּ֑ון כִּ֧י הִֽנְנִי־בָ֛א וְשָֽׁכַנְתִּ֥י בְתֹוכֵ֖ךְ נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=229790'/> (2,15)</a> וְנִלְווּ֩ גֹויִ֨ם רַבִּ֤ים אֶל־יְהֹוָה֙ בַּיֹּ֣ום הַה֔וּא וְהָ֥יוּ לִ֖י לְעָ֑ם וְשָֽׁכַנְתִּ֣י בְתֹוכֵ֔ךְ וְיָדַ֕עַתְּ כִּֽי־יְהֹוָ֥ה צְבָאֹ֖ות שְׁלָחַ֥נִי אֵלָֽיִךְ׃ 
<a target = '_blank' href='https://geulah.org.il/HaTanach/verse/?verse=229800'/> (2,16)</a> וְנָחַ֨ל יְהֹוָ֤ה אֶת־יְהוּדָה֨ חֶלְקֹ֔ו עַ֖ל אַדְמַ֣ת הַקֹּ֑דֶשׁ וּבָחַ֥ר עֹ֖וד בִּירֽוּשָׁלִָֽם׃ 
<a target = '_blank' href='https://geulah.org.il/HaTanach/verse/?verse=229810'/> (2,17)</a> הַ֥ס כָּל־בָּשָׂ֖ר מִפְּנֵ֣י יְהֹוָ֑ה כִּ֥י נֵעֹ֖ור מִמְּעֹ֥ון קָדְשֹֽׁו׃    פ 
<a target = '_blank' href='https://geulah.org.il/HaTanach/verse/?verse=229820'/> (3,1)</a> וַיַּרְאֵ֗נִי אֶת־יְהֹושֻׁעַ֙ הַכֹּהֵ֣ן הַגָּדֹ֔ול עֹמֵ֕ד לִפְנֵ֖י מַלְאַ֣ךְ יְהֹוָ֑ה וְהַשָּׂטָ֛ן עֹמֵ֥ד עַל־יְמִינֹ֖ו לְשִׂטְנֹֽו׃ 
<a target = '_blank' href='https://geulah.org.il/HaTanach/verse/?verse=229830'/> (3,2)</a> וַיֹּ֨אמֶר יְהֹוָ֜ה אֶל־הַשָּׂטָ֗ן יִגְעַ֨ר יְהֹוָ֤ה בְּךָ֨ הַשָּׂטָ֔ן וְיִגְעַ֤ר יְהֹוָה֨ בְּךָ֔ הַבֹּחֵ֖ר בִּירֽוּשָׁלִָ֑ם הֲלֹ֧וא זֶ֦ה א֖וּד מֻצָּ֥ל מֵאֵֽשׁ׃ 
<a target = '_blank' href='https://geulah.org.il/HaTanach/verse/?verse=229840'/> (3,3)</a> וִֽיהֹושֻׁ֕עַ הָיָ֥ה לָבֻ֖שׁ בְּגָדִ֣ים צֹואִ֑ים וְעֹמֵ֖ד לִפְנֵ֥י הַמַּלְאָֽךְ׃ 
<a target = '_blank' href='https://geulah.org.il/HaTanach/verse/?verse=229850'/> (3,4)</a> וַיַּ֣עַן וַיֹּ֗אמֶר אֶל־הָעֹֽמְדִ֤ים  לְפָנָיו֨ לֵאמֹ֔ר הָסִ֛ירוּ הַבְּגָדִ֥ים הַצֹּאִ֖ים מֵֽעָלָ֑יו וַיֹּ֣אמֶר  אֵלָ֗יו רְאֵ֨ה הֶֽעֱבַ֤רְתִּי מֵֽעָלֶ֨יךָ֨ עֲוֹנֶ֔ךָ וְהַלְבֵּ֥שׁ אֹֽתְךָ֖ מַֽחֲלָצֹֽות׃ 
<a target = '_blank' href='https://geulah.org.il/HaTanach/verse/?verse=229860'/> (3,5)</a> וָֽאֹמַ֕ר יָשִׂ֛ימוּ צָנִ֥יף טָהֹ֖ור עַל־רֹאשֹׁ֑ו וַיָּשִׂימוּ֩ הַצָּנִ֨יף הַטָּהֹ֜ור עַל־רֹאשֹׁ֗ו וַיַּלְבִּשֻׁ֨הוּ֙ בְּגָדִ֔ים וּמַלְאַ֥ךְ יְהֹוָ֖ה עֹמֵֽד׃ 
<a target = '_blank' href='https://geulah.org.il/HaTanach/verse/?verse=229870'/> (3,6)</a> וַיָּ֙עַד֨ מַלְאַ֣ךְ יְהֹוָ֔ה בִּֽיהֹושֻׁ֖עַ לֵאמֹֽר׃ 
<a target = '_blank' href='https://geulah.org.il/HaTanach/verse/?verse=229880'/> (3,7)</a> כֹּֽה־אָמַ֞ר יְהֹוָ֣ה צְבָאֹ֗ות אִם־בִּדְרָכַ֤י תֵּלֵךְ֙ וְאִ֣ם אֶת־מִשְׁמַרְתִּ֣י תִשְׁמֹ֔ר וְגַם־אַתָּה֙ תָּדִ֣ין אֶת־בֵּיתִ֔י וְגַ֖ם תִּשְׁמֹ֣ר אֶת־חֲצֵרָ֑י וְנָֽתַתִּ֤י לְךָ֙ מַהְלְכִ֔ים בֵּ֥ין הָעֹֽמְדִ֖ים הָאֵֽלֶּה׃ 
<a target = '_blank' href='https://geulah.org.il/HaTanach/verse/?verse=229890'/> (3,8)</a> שְֽׁמַֽע־נָ֞א יְהֹושֻׁ֣עַ ׀ הַכֹּהֵ֣ן הַגָּדֹ֗ול אַתָּה֨ וְרֵעֶ֨יךָ֙ הַיּֽשְׁבִ֣ים לְפָנֶ֔יךָ כִּֽי־אַנְשֵׁ֥י מֹופֵ֖ת הֵ֑מָּה כִּי־הִֽנְנִ֥י מֵבִ֛יא אֶת־עַבְדִּ֖י צֶֽמַח׃ 
<a target = '_blank' href='https://geulah.org.il/HaTanach/verse/?verse=229900'/> (3,9)</a> כִּ֣י ׀ הִנֵּ֣ה הָאֶ֗בֶן אֲשֶׁ֤ר נָתַ֨תִּי֨ לִפְנֵ֣י יְהֹושֻׁ֔עַ עַל־אֶ֥בֶן אַחַ֖ת שִׁבְעָ֣ה עֵינָ֑יִם הִֽנְנִ֧י מְפַתֵּ֣חַ פִּתֻּחָ֗הּ נְאֻם֙ יְהֹוָ֣ה צְבָאֹ֔ות וּמַשְׁתִּ֛י אֶת־עֲוֹ֥ן הָאָֽרֶץ־הַהִ֖יא בְּיֹ֥ום אֶחָֽד׃ 
<a target = '_blank' href='https://geulah.org.il/HaTanach/verse/?verse=229910'/> (3,10)</a> בַּיֹּ֣ום הַה֗וּא נְאֻם֙ יְהֹוָ֣ה צְבָאֹ֔ות תִּקְרְא֖וּ אִ֣ישׁ לְ֯רֵעֵ֑הוּ אֶל־תַּ֥חַת גֶּ֖פֶן וְאֶל־תַּ֥חַת תְּאֵנָֽה׃ פ 
<a target = '_blank' href='https://geulah.org.il/HaTanach/verse/?verse=229920'/> (4,1)</a> וַיָּ֕שָׁב הַמַּלְאָ֖ךְ הַדֹּבֵ֣ר בִּ֑י וַיְעִירֵ֕נִי כְּאִ֖ישׁ אֲשֶׁר־יֵעֹ֥ור מִשְּׁנָתֹֽו׃ 
<a target = '_blank' href='https://geulah.org.il/HaTanach/verse/?verse=229930'/> (4,2)</a> וַיֹּ֣אמֶר אֵלַ֔י מָ֥ה אַתָּ֖ה רֹאֶ֑ה וָֽי֯אֹמַ֡ר  רָאִ֣יתִי  וְהִנֵּ֣ה מְנֹורַת֩ זָהָ֨ב כֻּלָּ֜הּ וְגֻלָּ֣הּ עַל־רֹאשָׁ֗הּ וְשִׁבְעָ֤ה נֵֽרֹתֶ֨יהָ֙ עָלֶ֔יהָ שִׁבְעָ֤ה וְשִׁבְעָה֙ מֽוּצָקֹ֔ות לַנֵּרֹ֖ות אֲשֶׁ֥ר עַל־רֹאשָֽׁהּ׃ 
<a target = '_blank' href='https://geulah.org.il/HaTanach/verse/?verse=229940'/> (4,3)</a> וּשְׁנַ֥יִם זֵיתִ֖ים עָלֶ֑יהָ אֶחָד֨ מִימִ֣ין הַגֻּלָּ֔ה וְאֶחָ֖ד עַל־שְׂמֹאלָֽהּ׃ 
<a target = '_blank' href='https://geulah.org.il/HaTanach/verse/?verse=229950'/> (4,4)</a> וָאַ֨עַ֙ן וָֽאֹמַ֔ר אֶל־הַמַּלְאָ֛ךְ הַדֹּבֵ֥ר בִּ֖י לֵאמֹ֑ר מָ֥ה אֵ֖לֶּה אֲדֹנִֽי׃ 
<a target = '_blank' href='https://geulah.org.il/HaTanach/verse/?verse=229960'/> (4,5)</a> וַ֠יַּעַן הַמַּלְאָ֞ךְ הַדֹּבֵ֥ר בִּי֙ וַיֹּ֣אמֶר אֵלַ֔י הֲלֹ֥וא יָדַ֖עְתָּ מָה־הֵ֣מָּה אֵ֑לֶּה וָֽאֹמַ֖ר לֹ֥א אֲדֹנִֽי׃ 
<a target = '_blank' href='https://geulah.org.il/HaTanach/verse/?verse=229970'/> (4,6)</a> וַיַּ֜עַן וַיֹּ֤אמֶר אֵלַי֙ לֵאמֹ֔ר זֶ֚ה דְּבַר־יְהֹוָ֔ה אֶל־זְרֻבָּבֶ֖ל לֵאמֹ֑ר לֹ֤א בְחַ֨יִל֨ וְלֹ֣א בְכֹ֔חַ כִּ֣י אִם־בְּרוּחִ֔י אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=229980'/> (4,7)</a> מִֽי־אַתָּ֧ה הַר־הַגָּדֹ֛ול לִפְנֵ֥י זְרֻבָּבֶ֖ל לְמִישֹׁ֑ר וְהֹוצִיא֨ אֶת־הָאֶ֣בֶן הָֽרֹאשָׁ֔הֿ תְּשֻׁאֹ֕ות חֵ֥ן ׀ חֵ֖ן לָֽהּ׃֯  פ 
<a target = '_blank' href='https://geulah.org.il/HaTanach/verse/?verse=229990'/> (4,8)</a> וַיְהִ֥י דְבַר־יְהֹוָ֖ה אֵלַ֥י לֵאמֹֽר׃ 
<a target = '_blank' href='https://geulah.org.il/HaTanach/verse/?verse=230000'/> (4,9)</a> יְדֵ֣י זְרֻבָּבֶ֗ל יִסְּד֛וּ הַבַּ֥יִת הַזֶּ֖ה וְיָדָ֣יו תְּבַצַּ֑עְנָה וְיָ֣דַעְתָּ֔ כִּֽי־יְהֹוָ֥ה צְבָאֹ֖ות שְׁלָחַ֥נִי אֲלֵיכֶֽם׃ 
<a target = '_blank' href='https://geulah.org.il/HaTanach/verse/?verse=230010'/> (4,10)</a> כִּ֣י מִ֣י בַז֮ לְיֹ֣ום קְטַנֹּות֒ וְשָֽׂמְח֗וּ וְרָא֞וּ אֶת־הָאֶ֧בֶן הַבְּדִ֛יל בְּיַ֥ד זְרֻבָּבֶ֖ל שִׁבְעָה־אֵ֑לֶּה עֵינֵ֣י יְהֹוָ֔ה הֵ֥מָּה מְשֹֽׁוטְטִ֖ים בְּכָל־הָאָֽרֶץ׃ 
<a target = '_blank' href='https://geulah.org.il/HaTanach/verse/?verse=230020'/> (4,11)</a> וָאַ֖עַן וָאֹמַ֣ר אֵלָ֑יו מַה־שְּׁנֵ֤י הַזֵּיתִים֙ הָאֵ֔לֶה עַל־יְמִ֥ין הַמְּנֹורָ֖ה וְעַל־שְׂמֹאו֯לָֽהּ׃ 
<a target = '_blank' href='https://geulah.org.il/HaTanach/verse/?verse=230030'/> (4,12)</a> וָאַ֣עַן שֵׁנִ֔ית וָֽאֹמַ֖ר אֵלָ֑יו מַה־שְׁ֯תֵּ֞י שִׁבֲּ֯לֵ֣י הַזֵּיתִ֗ים אֲשֶׁר֙ בְּיַ֗ד שְׁנֵי֙ צַנְתְּרֹ֣ות הַזָּהָ֔ב הַֽמְרִיקִ֥ים מֵֽעֲלֵיהֶ֖ם הַזָּהָֽב׃ 
<a target = '_blank' href='https://geulah.org.il/HaTanach/verse/?verse=230040'/> (4,13)</a> וַיֹּ֤אמֶר אֵלַי֙ לֵאמֹ֔ר הֲלֹ֥וא יָדַ֖עְתָּ מָה־אֵ֑לֶּה וָאֹמַ֖ר לֹ֥א אֲדֹנִֽי׃ 
<a target = '_blank' href='https://geulah.org.il/HaTanach/verse/?verse=230050'/> (4,14)</a> וַיֹּ֕אמֶר אֵ֖לֶּה שְׁנֵ֣י בְנֵֽי־הַיִּצְהָ֑ר הָעֹֽמְדִ֖ים עַל־אֲדֹ֥ון כָּל־הָאָֽרֶץ׃ פ 
<a target = '_blank' href='https://geulah.org.il/HaTanach/verse/?verse=230060'/> (5,1)</a> וָֽאָשׁ֕וּב וָֽאֶשָּׂ֥א עֵינַ֖י וָֽאֶרְאֶ֑ה וְהִנֵּ֖ה מְגִלָּ֥ה עָפָֽה׃ 
<a target = '_blank' href='https://geulah.org.il/HaTanach/verse/?verse=230070'/> (5,2)</a> וַיֹּ֣אמֶר אֵלַ֔י מָ֥ה אַתָּ֖ה רֹאֶ֑ה וָֽאֹמַ֗ר אֲנִ֤י רֹאֶה֨ מְגִלָּ֣ה עָפָ֔ה אָרְכָּהּ֙ עֶשְׂרִ֣ים בָּֽאַמָּ֔ה וְרָחְבָּ֖הּ עֶ֥שֶׂר בָּֽאַמָּֽה׃ 
<a target = '_blank' href='https://geulah.org.il/HaTanach/verse/?verse=230080'/> (5,3)</a> וַיֹּ֣אמֶר אֵלַ֔י זֹ֚את הָֽאָלָ֔ה הַיֹּוצֵ֖את עַל־פְּנֵ֣י כָל־הָאָ֑רֶץ כִּ֣י כָל־הַגֹּנֵ֗ב מִזֶּה֙ כָּמֹ֣והָ נִקָּ֔ה וְכָל־הַנִּ֨שְׁבָּ֔ע מִזֶּ֖ה כָּמֹ֥והָ נִקָּֽה׃ 
<a target = '_blank' href='https://geulah.org.il/HaTanach/verse/?verse=230090'/> (5,4)</a> הֹ֣וצֵאתִ֗יהָ נְאֻם֙ יְהֹוָ֣ה צְבָאֹ֔ות וּבָ֨אָה֨ אֶל־בֵּ֣ית הַגַּנָּ֔ב וְאֶל־בֵּ֛ית הַנִּשְׁבָּ֥ע בִּשְׁמִ֖י לַשָּׁ֑קֶר וְלָ֨נֶה֨ בְּתֹ֣וךְ בֵּיתֹ֔ו וְכִלַּ֖תּוּ וְאֶת־עֵצָ֥יו וְאֶת־אֲבָנָֽיו׃ 
<a target = '_blank' href='https://geulah.org.il/HaTanach/verse/?verse=230100'/> (5,5)</a> וַיֵּצֵ֕א הַמַּלְאָ֖ךְ הַדֹּבֵ֣ר בִּ֑י וַיֹּ֣אמֶר אֵלַ֔י שָׂ֣א נָ֤א עֵינֶ֙יךָ֨ וּרְאֵ֔ה מָ֖ה הַיֹּוצֵ֥את הַזֹּֽאת׃ 
<a target = '_blank' href='https://geulah.org.il/HaTanach/verse/?verse=230110'/> (5,6)</a> וָֽאֹמַ֖ר מַה־הִ֑יא וַיֹּ֗אמֶר זֹ֤את הָֽאֵיפָה֙ הַיֹּוצֵ֔את וַיֹּ֕אמֶר זֹ֥את עֵינָ֖ם בְּכָל־הָאָֽרֶץ׃ 
<a target = '_blank' href='https://geulah.org.il/HaTanach/verse/?verse=230120'/> (5,7)</a> וְהִנֵּ֛ה כִּכַּ֥ר עֹפֶ֖רֶת נִשֵּׂ֑את וְזֹאת֙ אִשָּׁ֣ה אַחַ֔ת יֹושֶׁ֖בֶת בְּתֹ֥וךְ הָאֵיפָֽה׃ 
<a target = '_blank' href='https://geulah.org.il/HaTanach/verse/?verse=230130'/> (5,8)</a> וַיֹּ֙אמֶר֙ זֹ֣את הָרִשְׁעָ֔ה וַיַּשְׁלֵ֥ךְ אֹתָ֖הּ אֶל־תֹּ֣וךְ הָֽאֵיפָ֑ה וַיַּשְׁלֵ֛ךְ אֶת־אֶ֥בֶן הָעֹופֶ֖רֶת אֶל־פִּֽיהָ׃  
<a target = '_blank' href='https://geulah.org.il/HaTanach/verse/?verse=230140'/> (5,9)</a> וָֽאֶשָּׂ֨א עֵינַ֜י וָאֵ֗רֶא וְהִנֵּה֩ שְׁתַּ֨יִם נָשִׁ֤ים יֹֽוצְאֹות֨ וְר֣וּחַ בְּכַנְפֵיהֶ֔ם וְלָהֵ֥נָּה כְנָפַ֖יִם כְּכַנְפֵ֣י הַֽחֲסִידָ֑ה וַתִּשֶּׂ֨נָ֯ה֙ אֶת־הָ֣אֵיפָ֔ה בֵּ֥ין הָאָ֖רֶץ וּבֵ֥ין הַשָּׁמָֽיִם׃ 
<a target = '_blank' href='https://geulah.org.il/HaTanach/verse/?verse=230150'/> (5,10)</a> וָֽאֹמַ֕ר אֶל־הַמַּלְאָ֖ךְ הַדֹּבֵ֣ר בִּ֑י אָ֛נָה הֵ֥מָּה מֹֽולִכֹ֖ות אֶת־הָֽאֵיפָֽה׃ 
<a target = '_blank' href='https://geulah.org.il/HaTanach/verse/?verse=230160'/> (5,11)</a> וַיֹּ֣אמֶר אֵלַ֔י לִבְנֹֽות־לָ֥֯הֿ בַ֖יִת בְּאֶ֣רֶץ שִׁנְעָ֑ר וְהוּכַ֛ן וְהֻנִּ֥יחָה שָּׁ֖ם עַל־מְכֻֽנָתָֽהּ׃    פ 
<a target = '_blank' href='https://geulah.org.il/HaTanach/verse/?verse=230170'/> (6,1)</a> וָֽאָשֻׁ֗ב וָֽאֶשָּׂ֤א עֵינַי֨ וָֽאֶרְאֶ֔ה וְהִנֵּ֨ה אַרְבַּ֤ע מַרְכָּבֹות֙ יֹֽצְאֹ֔ות מִבֵּ֖ין שְׁנֵ֣י הֶֽהָרִ֑ים וְהֶֽהָרִ֖ים הָרֵ֥י נְחֽשֶׁת׃ 
<a target = '_blank' href='https://geulah.org.il/HaTanach/verse/?verse=230180'/> (6,2)</a> בַּמֶּרְכָּבָ֥ה הָרִֽאשֹׁנָ֖ה סוּסִ֣ים אֲדֻמִּ֑ים וּבַמֶּרְכָּבָ֥ה הַשֵּׁנִ֖ית סוּסִ֥ים שְׁחֹרִֽים׃ 
<a target = '_blank' href='https://geulah.org.il/HaTanach/verse/?verse=230190'/> (6,3)</a> וּבַמֶּרְכָּ֥בָה הַשְּׁלִשִׁ֖ית סוּסִ֣ים לְבָנִ֑ים וּבַמֶּרְכָּבָה֙ הָֽרְבִעִ֔ית סוּסִ֥ים בְּרֻדִּ֖ים אֲמֻצִּֽים׃ 
<a target = '_blank' href='https://geulah.org.il/HaTanach/verse/?verse=230200'/> (6,4)</a> וָאַ֙עַן֙ וָֽאֹמַ֔ר אֶל־הַמַּלְאָ֖ךְ הַדֹּבֵ֣ר בִּ֑י מָה־אֵ֖לֶּה אֲדֹנִֽי׃ 
<a target = '_blank' href='https://geulah.org.il/HaTanach/verse/?verse=230210'/> (6,5)</a> וַיַּ֥עַן הַמַּלְאָ֖ךְ וַיֹּ֣אמֶר אֵלָ֑י אֵ֗לֶּה אַרְבַּע֙ רוּחֹ֣ות הַשָּׁמַ֔יִם יֹֽוצְאֹ֕ות מֵֽהִתְיַצֵּ֖ב עַל־אֲדֹ֥ון כָּל־הָאָֽרֶץ׃ 
<a target = '_blank' href='https://geulah.org.il/HaTanach/verse/?verse=230220'/> (6,6)</a> אֲשֶׁר־בָּ֞הּ הַסּוּסִ֣ים הַשְּׁחֹרִ֗ים יֹֽצְאִים֨ אֶל־אֶ֣רֶץ צָפֹ֔ון וְהַ֨לְּבָנִ֔ים יָֽצְא֖וּ אֶל־אַֽחֲרֵיהֶ֑ם וְהַ֨בְּרֻדִּ֔ים יָֽצְא֖וּ אֶל־אֶ֥רֶץ הַתֵּימָֽן׃ 
<a target = '_blank' href='https://geulah.org.il/HaTanach/verse/?verse=230230'/> (6,7)</a> וְהָֽאֲמֻצִּ֣ים יָֽצְא֗וּ וַיְבַקְֿשׁוּ֙ לָלֶ֨כֶת֙ לְהִתְהַלֵּ֣ך  בָּאָ֔רֶץ וַיֹּ֕אמֶ֯ר לְכ֖וּ הִתְהַלְּכ֣וּ בָאָ֑רֶץ וַתִּתְהַלַּ֖כְנָה בָּאָֽרֶץ׃ 
<a target = '_blank' href='https://geulah.org.il/HaTanach/verse/?verse=230240'/> (6,8)</a> וַיַּזְעֵ֣ק אֹתִ֔י וַיְדַבֵּ֥ר אֵלַ֖י לֵאמֹ֑ר רְאֵ֗ה הַיֹּֽוצְאִים֨ אֶל־אֶ֣רֶץ צָפֹ֔ון הֵנִ֥יחוּ אֶת־רוּחִ֖י בְּאֶ֥רֶץ צָפֹֽון׃    ס 
<a target = '_blank' href='https://geulah.org.il/HaTanach/verse/?verse=230250'/> (6,9)</a> וַיְהִ֥י דְבַר־יְהֹוָ֖ה אֵלַ֥י לֵאמֹֽר׃ 
<a target = '_blank' href='https://geulah.org.il/HaTanach/verse/?verse=230260'/> (6,10)</a> לָקֹ֨וחַ֨ מֵאֵ֣ת הַגֹּולָ֔ה מֵֽחֶלְדַּ֕י וּמֵאֵ֥ת טֹֽובִיָּ֖ה וּמֵאֵ֣ת יְדַעְיָ֑ה וּבָאתָ֤ אַתָּה֙ בַּיֹּ֣ום הַה֔וּא וּבָ֗אתָ בֵּ֚ית יֹֽאשִׁיָּ֣ה בֶן־צְפַנְיָ֔ה אֲשֶׁר־בָּ֖אוּ מִבָּבֶֽל׃ 
<a target = '_blank' href='https://geulah.org.il/HaTanach/verse/?verse=230270'/> (6,11)</a> וְלָֽקַחְתָּ֥ כֶֽסֶף־וְזָהָ֖ב וְעָשִׂ֣יתָ עֲטָרֹ֑ות וְשַׂמְתָּ֗ בְּרֹ֛אשׁ יְהֹושֻׁ֥עַ בֶּן־יְהֹֽוצָדָ֖ק הַכֹּהֵ֥ן הַגָּדֹֽול׃ 
<a target = '_blank' href='https://geulah.org.il/HaTanach/verse/?verse=230280'/> (6,12)</a> וְאָֽמַרְתָּ֤ אֵלָיו֨ לֵאמֹ֔ר כֹּ֥ה אָמַ֛ר יְהֹוָ֥ה צְבָאֹ֖ות לֵאמֹ֑ר הִנֵּה־אִ֞ישׁ צֶ֤מַח שְׁמֹו֙ וּמִתַּחְתָּ֣יו יִצְמָ֔ח֯ וּבָנָ֖ה אֶת־הֵיכַ֥ל יְהֹוָֽה׃ 
<a target = '_blank' href='https://geulah.org.il/HaTanach/verse/?verse=230290'/> (6,13)</a> וְ֠הוּא יִבְנֶ֞ה אֶת־הֵיכַ֤ל יְהֹוָה֙ וְהֽוּא־יִשָּׂ֣א הֹ֔וד וְיָשַׁ֥ב וּמָשַׁ֖ל עַל־כִּסְאֹ֑ו וְהָיָ֤ה כֹהֵן֨ עַל־כִּסְאֹ֔ו וַֽעֲצַ֣ת שָׁלֹ֔ום תִּֽהְיֶ֖ה בֵּ֥ין שְׁנֵיהֶֽם׃ 
<a target = '_blank' href='https://geulah.org.il/HaTanach/verse/?verse=230300'/> (6,14)</a> וְהָֽעֲטָרֹ֗ת תִּֽהְיֶה֙ לְחֵ֨לֶם֙ וּלְטֹֽובִיָּ֣ה וְלִֽידַעְיָ֔ה וּלְחֵ֖ן בֶּן־צְפַנְיָ֑ה לְזִכָּרֹ֖ון בְּהֵיכַ֥ל יְהֹוָֽה׃ 
<a target = '_blank' href='https://geulah.org.il/HaTanach/verse/?verse=230310'/> (6,15)</a> וּרְחֹוקִ֣ים ׀ יָבֹ֗אוּ וּבָנוּ֙ בְּהֵיכַ֣ל יְהֹוָ֔ה וִֽידַעְתֶּ֕ם כִּֽי־יְהֹוָ֥ה צְבָאֹ֖ות שְׁלָחַ֣נִי אֲלֵיכֶ֑ם וְהָיָה֨ אִם־שָׁמֹ֣ועַ תִּשְׁמְע֔וּן בְּקֹ֖ול יְהֹוָ֥ה אֱלֹֽהֵיכֶֽם׃    פ 
<a target = '_blank' href='https://geulah.org.il/HaTanach/verse/?verse=230320'/> (7,1)</a> וַיְהִי֨ בִּשְׁנַ֣ת אַרְבַּ֔ע לְדַֽ֯רְיָ֖וֶשׁ הַמֶּ֑לֶךְ הָיָ֨ה דְבַר־יְהֹוָ֜ה אֶל־זְכַרְיָ֗ה בְּאַרְבָּעָ֛ה לַחֹ֥דֶשׁ הַתְּשִׁעִ֖י בְּכִסְלֵֽו׃ 
<a target = '_blank' href='https://geulah.org.il/HaTanach/verse/?verse=230330'/> (7,2)</a> וַיִּשְׁלַח֨ בֵּֽית־אֵ֔ל שַׂרְאֶ֕צֶר וְרֶ֥גֶם מֶ֖לֶךְ וַֽאֲנָשָׁ֑יו לְחַלֹּ֖ות אֶת־פְּנֵ֥י יְהֹוָֽה׃ 
<a target = '_blank' href='https://geulah.org.il/HaTanach/verse/?verse=230340'/> (7,3)</a> לֵאמֹ֗ר אֶל־הַכֹּֽהֲנִים֨ אֲשֶׁר֨ לְבֵֽית־יְהֹוָ֣ה צְבָאֹ֔ות וְאֶל־הַנְּבִיאִ֖ים לֵאמֹ֑ר הַֽאֶבְכֶּה֨ בַּחֹ֣דֶשׁ הַֽחֲמִשִׁ֔י הִנָּזֵ֕ר כַּֽאֲשֶׁ֣ר עָשִׂ֔יתִי זֶ֖ה כַּמֶּ֥ה שָׁנִֽים׃  ס 
<a target = '_blank' href='https://geulah.org.il/HaTanach/verse/?verse=230350'/> (7,4)</a> וַיְהִ֛י דְּבַר־יְהֹוָ֥ה צְבָאֹ֖ות אֵלַ֥י לֵאמֹֽר׃ 
<a target = '_blank' href='https://geulah.org.il/HaTanach/verse/?verse=230360'/> (7,5)</a> אֱמֹר֙ אֶל־כָּל־עַ֣ם הָאָ֔רֶץ וְאֶל־הַכֹּֽהֲנִ֖ים לֵאמֹ֑ר כִּֽי־צַמְתֶּ֨ם וְסָפֹ֜וד בַּֽחֲמִישִׁ֣י וּבַשְּׁבִיעִ֗י וְזֶה֨ שִׁבְעִ֣ים שָׁנָ֔ה הֲצֹ֥ום צַמְתֻּ֖נִי אָֽנִי׃ 
<a target = '_blank' href='https://geulah.org.il/HaTanach/verse/?verse=230370'/> (7,6)</a> וְכִ֥י תֹֽאכְל֖וּ וְכִ֣י תִשְׁתּ֑וּ הֲלֹ֤א אַתֶּם֨ הָאֹ֣כְלִ֔ים וְאַתֶּ֖ם הַשֹּׁתִֽים׃ 
<a target = '_blank' href='https://geulah.org.il/HaTanach/verse/?verse=230380'/> (7,7)</a> הֲלֹ֣וא אֶת־הַדְּבָרִ֗ים אֲשֶׁ֨ר קָרָ֤א יְהֹוָה֙ בְּיַד֙ הַנְּבִיאִ֣ים הָרִֽאשֹׁנִ֔ים בִּֽהְיֹ֤ות יְרֽוּשָׁלִַ֨ם֙ ישֶׁ֣בֶת וּשְׁלֵוָ֔ה וְעָרֶ֖יהָ סְבִֽיבֹתֶ֑יהָ  וְהַנֶּ֥גֶב וְהַשְּׁפֵלָ֖ה ישֵֽׁב׃  ס 
<a target = '_blank' href='https://geulah.org.il/HaTanach/verse/?verse=230390'/> (7,8)</a> וַיְהִי֨ דְּבַר־יְהֹוָ֔ה אֶל־זְכַרְיָ֖ה לֵאמֹֽר׃ 
<a target = '_blank' href='https://geulah.org.il/HaTanach/verse/?verse=230400'/> (7,9)</a> כֹּ֥ה אָמַ֛ר יְהֹוָ֥ה צְבָאֹ֖ות לֵאמֹ֑ר מִשְׁפַּ֤ט אֱמֶת֙ שְׁפֹ֔טוּ וְחֶ֣סֶד וְרַֽחֲמִ֔ים עֲשׂ֖וּ אִ֥ישׁ אֶת־אָחִֽיו׃ 
<a target = '_blank' href='https://geulah.org.il/HaTanach/verse/?verse=230410'/> (7,10)</a> וְאַלְמָנָ֧ה וְיָתֹ֛ום גֵּ֥ר וְעָנִ֖י אַל־תַּֽעֲשֹׁ֑קוּ וְרָעַת֙ אִ֣ישׁ אָחִ֔יו אַֽל־תַּחְשְׁב֖וּ בִּלְבַבְכֶֽם׃ 
<a target = '_blank' href='https://geulah.org.il/HaTanach/verse/?verse=230420'/> (7,11)</a> וַיְמָֽאֲנ֣וּ לְהַקְשִׁ֔יב וַיִּתְּנ֥וּ כָתֵ֣ף סֹרָ֑רֶת וְאָזְנֵיהֶ֖ם הִכְבִּ֥ידוּ מִשְּׁמֹֽועַ׃ 
<a target = '_blank' href='https://geulah.org.il/HaTanach/verse/?verse=230430'/> (7,12)</a> וְלִבָּ֞ם שָׂ֣מוּ שָׁמִ֗יר מִ֠שְּׁמֹועַ אֶת־הַתֹּורָ֤ה וְאֶת־הַדְּבָרִים֙ אֲשֶׁ֨ר שָׁלַ֜ח יְהֹוָ֤ה צְבָאֹות֙ בְּרוּחֹ֔ו בְּיַ֖ד הַנְּבִיאִ֣ים הָרִֽאשֹׁנִ֑ים וַיְהִי֙ קֶ֣צֶף גָּדֹ֔ול מֵאֵ֖ת יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=230440'/> (7,13)</a> וַיְהִ֥י כַֽאֲשֶׁר־קָרָ֖א וְלֹ֣א שָׁמֵ֑עוּ כֵּ֤ן יִקְרְאוּ֨ וְלֹ֣א אֶשְׁמָ֔ע֯ אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=230450'/> (7,14)</a> וְאֵסָ֣עֲרֵ֗ם עַ֤ל כָּל־הַגֹּויִם֙ אֲשֶׁ֣ר לֹֽא־יְדָע֔וּם וְהָאָ֨רֶץ֨ נָשַׁ֣מָּה אַֽחֲרֵיהֶ֔ם מֵֽעֹבֵ֖ר וּמִשָּׁ֑ב וַיָּשִׂ֥ימוּ אֶֽרֶץ־חֶמְדָּ֖ה לְשַׁמָּֽה׃  פ 
<a target = '_blank' href='https://geulah.org.il/HaTanach/verse/?verse=230460'/> (8,1)</a> וַיְהִ֛י דְּבַר־יְהֹוָ֥ה צְבָאֹ֖ות לֵאמֹֽר׃ 
<a target = '_blank' href='https://geulah.org.il/HaTanach/verse/?verse=230470'/> (8,2)</a> כֹּ֤ה אָמַר֨ יְהֹוָ֣ה צְבָאֹ֔ות קִנֵּ֥אתִי לְצִיֹּ֖ון קִנְאָ֣ה גְדֹולָ֑ה וְחֵמָ֥ה גְדֹולָ֖ה קִנֵּ֥אתִי לָֽהּ׃ 
<a target = '_blank' href='https://geulah.org.il/HaTanach/verse/?verse=230480'/> (8,3)</a> כֹּ֚ה אָמַ֣ר יְהֹוָ֔ה שַׁ֚בְתִּי אֶל־צִיֹּ֔ון וְשָֽׁכַנְתִּ֖י בְּתֹ֣וךְ יְרֽוּשָׁלִָ֑ם וְנִקְרְאָ֤ה יְרֽוּשָׁלִַ֨ם֙ עִ֣יר־הָֽאֱמֶ֔ת וְהַר־יְהֹוָ֥ה צְבָאֹ֖ות הַ֥ר הַקֹּֽדֶשׁ׃    ס 
<a target = '_blank' href='https://geulah.org.il/HaTanach/verse/?verse=230490'/> (8,4)</a> כֹּ֤ה אָמַר֨ יְהֹוָ֣ה צְבָאֹ֔ות עֹ֤ד יֵֽשְׁבוּ֙ זְקֵנִ֣ים וּזְקֵנֹ֔ות בִּרְחֹבֹ֖ות יְרֽוּשָׁלִָ֑ם וְאִ֧ישׁ מִשְׁעַנְתֹּ֛ו בְּיָדֹ֖ו מֵרֹ֥ב יָמִֽים׃ 
<a target = '_blank' href='https://geulah.org.il/HaTanach/verse/?verse=230500'/> (8,5)</a> וּרְחֹבֹ֤ות הָעִיר֙ יִמָּ֣לְא֔וּ יְלָדִ֖ים וִֽילָדֹ֑ות מְשַֽׂחֲקִ֖ים בִּרְחֹֽבֹתֶֽיהָ׃    ס 
<a target = '_blank' href='https://geulah.org.il/HaTanach/verse/?verse=230510'/> (8,6)</a> כֹּ֤ה אָמַר֨ יְהֹוָ֣ה צְבָאֹ֔ות כִּ֣י יִפָּלֵ֗א בְּעֵינֵ֨י שְׁאֵרִית֙ הָעָ֣ם הַזֶּ֔ה בַּיָּמִ֖ים הָהֵ֑ם גַּם־בְּעֵינַ֙י יִפָּלֵ֔א נְאֻ֖ם יְהֹוָ֥ה צְבָאֹֽות׃  ס 
<a target = '_blank' href='https://geulah.org.il/HaTanach/verse/?verse=230520'/> (8,7)</a> כֹּ֤ה אָמַר֙ יְהֹוָ֣ה צְבָאֹ֔ות הִֽנְנִ֥י מֹושִׁ֛יעַ אֶת־עַמִּ֖י מֵאֶ֣רֶץ מִזְרָ֑ח וּמֵאֶ֖רֶץ מְבֹ֥וא הַשָּֽׁמֶשׁ׃ 
<a target = '_blank' href='https://geulah.org.il/HaTanach/verse/?verse=230530'/> (8,8)</a> וְהֵֽבֵאתִ֣י אֹתָ֔ם וְשָֽׁכְנ֖וּ בְּתֹ֣וךְ יְרֽוּשָׁלִָ֑ם וְהָֽיוּ־לִ֣י לְעָ֗ם וַֽאֲנִ֨י אֶֽהְיֶ֤ה לָהֶם֨ לֵֽאלֹהִ֔ים בֶּֽאֱמֶ֖ת וּבִצְדָקָֽה׃    ס 
<a target = '_blank' href='https://geulah.org.il/HaTanach/verse/?verse=230540'/> (8,9)</a> כֹּֽה־אָמַר֮ יְהֹוָ֣ה צְבָאֹות֒ תֶּֽחֱזַ֣קְנָה יְדֵיכֶ֔ם הַשֹּֽׁמְעִים֙ בַּיָּמִ֣ים הָאֵ֔לֶּה אֵ֖ת הַדְּבָרִ֣ים הָאֵ֑לֶּה מִפִּי֙ הַנְּבִיאִ֔ים אֲ֠שֶׁר בְּיֹ֞ום יֻסַּ֨ד בֵּֽית־יְהֹוָ֧ה צְבָאֹ֛ות הַֽהֵיכָ֖ל לְהִבָּנֹֽות׃ 
<a target = '_blank' href='https://geulah.org.il/HaTanach/verse/?verse=230550'/> (8,10)</a> כִּ֗י לִפְנֵי֙ הַיָּמִ֣ים הָהֵ֔ם שְׂכַ֤ר הָֽאָדָם֙ לֹ֣א נִֽהְיָ֔ה וּשְׂכַ֥ר הַבְּהֵמָ֖ה אֵינֶ֑נָּה וְלַיֹּוצֵ֨א וְלַבָּ֤א אֵֽין־שָׁלֹום֙ מִן־הַצָּ֔ר וַֽאֲשַׁלַּ֥ח אֶת־כָּל־הָֽאָדָ֖ם אִ֥ישׁ בְּרֵעֵֽהוּ׃ 
<a target = '_blank' href='https://geulah.org.il/HaTanach/verse/?verse=230560'/> (8,11)</a> וְעַתָּ֗ה לֹ֣א כַיָּמִ֤ים הָרִֽאשֹׁנִים֙ אֲנִ֔י לִשְׁאֵרִ֖ית הָעָ֣ם הַזֶּ֑ה נְאֻ֖ם יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=230570'/> (8,12)</a> כִּי־זֶ֣רַע הַשָּׁלֹ֗ום הַגֶּ֜פֶן תִּתֵּ֤ן פִּרְיָהּ֨ וְהָאָ֨רֶץ֙ תִּתֵּ֣ן אֶת־יְבוּלָ֔הּ וְהַשָּׁמַ֖יִם יִתְּנ֣וּ טַלָּ֑ם וְהִנְחַלְתִּ֗י אֶת־שְׁאֵרִ֛ית הָעָ֥ם הַזֶּ֖ה אֶת־כָּל־אֵֽלֶּה׃ 
<a target = '_blank' href='https://geulah.org.il/HaTanach/verse/?verse=230580'/> (8,13)</a> וְהָיָ֡ה כַּֽאֲשֶׁר֩ הֱיִיתֶ֨ם קְלָלָ֜ה בַּגֹּויִ֗ם בֵּ֤ית יְהוּדָה֙ וּבֵ֣ית יִשְׂרָאֵ֔ל כֵּ֚ן אֹושִׁ֣יעַ אֶתְכֶ֔ם וִֽהְיִיתֶ֖ם בְּרָכָ֑ה אַל־תִּירָ֖אוּ תֶּֽחֱזַ֥קְנָה יְדֵיכֶֽם׃    ס 
<a target = '_blank' href='https://geulah.org.il/HaTanach/verse/?verse=230590'/> (8,14)</a> כִּ֣י כֹ֣ה אָמַר֘ יְהֹוָ֣ה צְבָאֹות֒ כַּֽאֲשֶׁ֨ר זָמַמְ֜תִּי  לְהָרַ֣ע לָכֶ֗ם בְּהַקְצִ֤יף אֲבֹֽתֵיכֶם֨ אֹתִ֔י אָמַ֖ר יְהֹוָ֣ה צְבָאֹ֑ות וְלֹ֖א נִחָֽמְתִּי׃ 
<a target = '_blank' href='https://geulah.org.il/HaTanach/verse/?verse=230600'/> (8,15)</a> כֵּ֣ן שַׁ֤בְתִּי זָמַ֨מְתִּי֨ בַּיָּמִ֣ים הָאֵ֔לֶּה לְהֵיטִ֥יב אֶת־יְרֽוּשָׁלִַ֖ם וְאֶת־בֵּ֣ית יְהוּדָ֑ה אַל־תִּירָֽאוּ׃ 
<a target = '_blank' href='https://geulah.org.il/HaTanach/verse/?verse=230610'/> (8,16)</a> אֵ֥לֶּה הַדְּבָרִ֖ים אֲשֶׁ֣ר תַּֽעֲשׂ֑וּ דַּבְּר֤וּ אֱמֶת֙ אִ֣ישׁ אֶת־רֵעֵ֔הוּ אֱמֶת֙ וּמִשְׁפַּ֣ט שָׁלֹ֔ום שִׁפְט֖וּ בְּשַֽׁעֲרֵיכֶֽם׃ 
<a target = '_blank' href='https://geulah.org.il/HaTanach/verse/?verse=230620'/> (8,17)</a> וְאִ֣ישׁ ׀ אֶת־רָעַ֣ת רֵעֵ֗הוּ אַל־תַּחְשְׁבוּ֙ בִּלְבַבְכֶ֔ם וּשְׁבֻ֥עַת שֶׁ֖קֶר אַֽל־תֶּֽאֱהָ֑בוּ כִּ֧י אֶת־כָּל־אֵ֛לֶּה אֲשֶׁ֥ר שָׂנֵ֖אתִי נְאֻם־יְהֹוָֽה׃    ס 
<a target = '_blank' href='https://geulah.org.il/HaTanach/verse/?verse=230630'/> (8,18)</a> וַיְהִ֛י דְּבַר־יְהֹוָ֥ה צְבָאֹ֖ות אֵלַ֥י לֵאמֹֽר׃ 
<a target = '_blank' href='https://geulah.org.il/HaTanach/verse/?verse=230640'/> (8,19)</a> כֹּֽה־אָמַ֞ר יְהֹוָ֣ה צְבָאֹ֗ות צֹ֣ום הָֽרְבִיעִ֡י וְצֹ֣ום הַֽחֲמִישִׁי֩ וְצֹ֨ום הַשְּׁבִיעִ֜י וְצֹ֣ום הָֽעֲשִׂירִ֗י יִֽהְיֶ֤ה לְבֵֽית־יְהוּדָה֙ לְשָׂשֹׂ֣ון וּלְשִׂמְחָ֔ה וּלְמֹֽעֲדִ֖ים טֹובִ֑ים וְהָֽאֱמֶ֥ת וְהַשָּׁלֹ֖ום אֱהָֽבוּ׃  ס 
<a target = '_blank' href='https://geulah.org.il/HaTanach/verse/?verse=230650'/> (8,20)</a> כֹּ֥ה אָמַ֖ר יְהֹוָ֣ה צְבָאֹ֑ות עֹ֚ד אֲשֶׁ֣ר יָבֹ֣אוּ עַמִּ֔ים וְיֽשְׁבֵ֖י עָרִ֥ים רַבֹּֽות׃ 
<a target = '_blank' href='https://geulah.org.il/HaTanach/verse/?verse=230660'/> (8,21)</a> וְהָֽלְכ֡וּ יֹֽושְׁבֵי֩ אַחַ֨ת אֶל־אַחַ֜ת לֵאמֹ֗ר נֵֽלְכָ֤ה הָלֹוךְ֨ לְחַלֹּות֨ אֶת־פְּנֵ֣י יְהֹוָ֔ה וּלְבַקֵּ֖שׁ אֶת־יְהֹוָ֣ה צְבָאֹ֑ות אֵֽלְכָ֖ה גַּם־אָֽנִי׃ 
<a target = '_blank' href='https://geulah.org.il/HaTanach/verse/?verse=230670'/> (8,22)</a> וּבָ֨אוּ עַמִּ֤ים רַבִּים֙ וְגֹויִ֣ם עֲצוּמִ֔ים לְבַקֵּ֛שׁ אֶת־יְהֹוָ֥ה צְבָאֹ֖ות בִּירֽוּשָׁלִָ֑ם וּלְחַלֹּ֖ות אֶת־פְּנֵ֥י יְהֹוָֽה׃    פ 
<a target = '_blank' href='https://geulah.org.il/HaTanach/verse/?verse=230680'/> (8,23)</a> כֹּֽה־אָמַר֘ יְהֹוָ֣ה צְבָאֹות֒ בַּיָּמִ֣ים הָהֵ֔מָּה אֲשֶׁ֤ר יַֽחֲזִ֨יקוּ֨ עֲשָׂרָ֣ה אֲנָשִׁ֔ים מִכֹּ֖ל לְשֹׁנֹ֣ות הַגֹּויִ֑ם וְהֶֽחֱזִ֡יקוּ  בִּכְנַף֩ אִ֨ישׁ יְהוּדִ֜י לֵאמֹ֗ר נֵֽלְכָה֙ עִמָּכֶ֔ם כִּ֥י שָׁמַ֖עְנוּ אֱלֹהִ֥ים עִמָּכֶֽם׃    פ 
<a target = '_blank' href='https://geulah.org.il/HaTanach/verse/?verse=230690'/> (9,1)</a> מַשָּׂ֤א דְבַר־יְהֹוָה֨ בְּאֶ֣רֶץ חַדְרָ֔ךְ וְדַמֶּ֖שֶׂק מְנֻֽחָתֹ֑ו כִּ֤י לַֽיהֹוָה֙ עֵ֣ין אָדָ֔ם וְכֹ֖ל שִׁבְטֵ֥י יִשְׂרָאֵֽל׃ 
<a target = '_blank' href='https://geulah.org.il/HaTanach/verse/?verse=230700'/> (9,2)</a> וְגַם־חֲמָ֖ת תִּגְבָּל־בָּ֑הּ צֹ֣ר וְצִידֹ֔ון כִּ֥י חָֽכְמָ֖ה מְאֹֽד׃ 
<a target = '_blank' href='https://geulah.org.il/HaTanach/verse/?verse=230710'/> (9,3)</a> וַתִּ֥בֶן צֹ֛ור מָצֹ֖ור לָ֑הּ וַתִּצְבָּר־כֶּ֨סֶף֙ כֶּֽעָפָ֔ר וְחָר֖וּץ כְּטִ֥יט חוּצֹֽות׃ 
<a target = '_blank' href='https://geulah.org.il/HaTanach/verse/?verse=230720'/> (9,4)</a> הִנֵּ֤ה אֲדֹנָי֙ יֹֽורִשֶׁ֔נָּה וְהִכָּ֥ה בַיָּ֖ם חֵילָ֑הּ וְהִ֖יא בָּאֵ֥שׁ תֵּֽאָכֵֽל׃ 
<a target = '_blank' href='https://geulah.org.il/HaTanach/verse/?verse=230730'/> (9,5)</a> תֵּרֶ֨א אַשְׁקְלֹ֜ון וְתִירָ֗א וְעַזָּה֙ וְתָחִ֣יל מְאֹ֔ד וְעֶקְרֹ֖ון כִּֽי־הֹובִ֣ישׁ מֶבָּטָ֑הּ וְאָ֤בַד מֶ֨לֶךְ֙ מֵֽעַזָּ֔ה וְאַשְׁקְלֹ֖ון לֹ֥א תֵשֵֽׁב׃ 
<a target = '_blank' href='https://geulah.org.il/HaTanach/verse/?verse=230740'/> (9,6)</a> וְיָשַׁ֥ב מַמְזֵ֖ר בְּאַשְׁדֹּ֑וד וְהִכְרַתִּ֖י גְּאֹ֥ון פְּלִשְׁתִּֽים׃ 
<a target = '_blank' href='https://geulah.org.il/HaTanach/verse/?verse=230750'/> (9,7)</a> וַֽהֲסִֽרֹתִ֨י דָמָ֜יו מִפִּ֗יו וְשִׁקֻּצָיו֙ מִבֵּ֣ין שִׁנָּ֔יו וְנִשְׁאַ֥ר גַּם־ה֖וּא לֵֽאלֹהֵ֑ינוּ וְהָיָה֨ כְּאַלֻּ֣ף בִּֽיהוּדָ֔ה וְעֶקְרֹ֖ון כִּֽיבוּסִֽי׃ 
<a target = '_blank' href='https://geulah.org.il/HaTanach/verse/?verse=230760'/> (9,8)</a> וְחָנִ֨יתִי לְבֵיתִ֤י מִצָּבָ֯ה֙ מֵֽעֹבֵ֣ר וּמִשָּׁ֔ב וְלֹא־יַֽעֲבֹ֧ר עֲלֵיהֶ֛ם עֹ֖וד נֹגֵ֑שׂ כִּֽי־עַתָּ֖ה רָאִ֥יתִי בְּעֵינָֽי׃    ס 
<a target = '_blank' href='https://geulah.org.il/HaTanach/verse/?verse=230770'/> (9,9)</a> גִּ֯ילִ֨י מְאֹ֜ד בַּת־צִיֹּ֗ון הָרִ֙יעִי֙ בַּ֣ת יְרוּשָׁלַ֔ם הִנֵּ֤ה מַלְכֵּךְ֙ יָ֣בֹוא לָ֔ךְ צַדִּ֥יק וְנֹושָׁ֖֯ע ה֑וּא עָנִי֙ וְרֹכֵ֣ב עַל־חֲמֹ֔ור וְעַל־עַ֖יִר בֶּן־אֲתֹנֹֽות׃ 
<a target = '_blank' href='https://geulah.org.il/HaTanach/verse/?verse=230780'/> (9,10)</a> וְהִכְרַתִּי־רֶ֣כֶב מֵֽאֶפְרַ֗יִם וְסוּס֨ מִיר֣וּשָׁלִַ֔ם וְנִכְרְתָה֨ קֶ֣שֶׁת מִלְחָמָ֔ה וְדִבֶּ֥ר שָׁלֹ֖ום לַגֹּויִ֑ם וּמָשְׁלֹו֙ מִיָּ֣ם עַד־יָ֔ם וּמִנָּהָ֖ר עַד־אַפְסֵי־אָֽרֶץ׃ 
<a target = '_blank' href='https://geulah.org.il/HaTanach/verse/?verse=230790'/> (9,11)</a> גַּם־אַ֣תְּ ׀ בְּדַ֣ם בְּרִיתֵ֗ךְ שִׁלַּ֤חְתִּי אֲסִירַ֨יִךְ֙  מִבֹּ֔ור אֵ֥ין מַ֖יִם בֹּֽו׃ 
<a target = '_blank' href='https://geulah.org.il/HaTanach/verse/?verse=230800'/> (9,12)</a> שׁ֚וּבוּ לְבִצָּרֹ֔ון אֲסִירֵ֖י הַתִּקְוָ֑ה גַּם־הַיֹּ֕ום מַגִּ֥יד מִשְׁנֶ֖ה אָשִׁ֥יב לָֽךְ׃ 
<a target = '_blank' href='https://geulah.org.il/HaTanach/verse/?verse=230810'/> (9,13)</a> כִּֽי־דָרַ֨כְתִּי לִ֜י יְהוּדָ֗ה קֶ֚שֶׁת מִלֵּ֣אתִי אֶפְרַ֔יִם וְעֹֽורַרְתִּ֤י בָנַ֨יִךְ֙ צִיֹּ֔ון עַל־בָּנַ֖יִךְ יָוָ֑ן וְשַׂמְתִּ֖יךְ כְּחֶ֥רֶב גִּבֹּֽור׃ 
<a target = '_blank' href='https://geulah.org.il/HaTanach/verse/?verse=230820'/> (9,14)</a> וַֽיהֹוָה֨ עֲלֵיהֶ֣ם יֵֽרָאֶ֔ה וְיָצָ֥א כַבָּרָ֖ק חִצֹּ֑ו וַֽאדֹנָ֤י יֱהֹוִה֙ בַּשֹּׁופָ֣ר יִתְקָ֔ע֯ וְהָלַ֖ךְ בְּסַֽעֲרֹ֥ות תֵּימָֽן׃ 
<a target = '_blank' href='https://geulah.org.il/HaTanach/verse/?verse=230830'/> (9,15)</a> יְהֹוָ֣ה צְבָאֹות֘ יָגֵ֣ן עֲלֵיהֶם֒ וְאָֽכְל֗וּ וְכָֽבְשׁוּ֙ אַבְנֵי־קֶ֔לַע וְשָׁת֥וּ וְהָמ֖וּ כְּמֹו־יָ֑יִן וּמָֽלְאוּ֙ כַּמִּזְרָ֔ק כְּזָוִיֹּ֖ת מִזְבֵּֽחַ׃ 
<a target = '_blank' href='https://geulah.org.il/HaTanach/verse/?verse=230840'/> (9,16)</a> וְהֹֽושִׁיעָ֞ם יְהֹוָ֧ה אֱלֹֽהֵיהֶ֛ם בַּיֹּ֥ום הַה֖וּא כְּצֹ֣אן עַמֹּ֑ו כִּ֚י אַבְנֵי־נֵ֔זֶר מִֽתְנֹֽוסְסֹ֖ות עַל־אַדְמָתֹֽו׃ 
<a target = '_blank' href='https://geulah.org.il/HaTanach/verse/?verse=230850'/> (9,17)</a> כִּ֥י מַה־טּוּבֹ֖ו וּמַה־יָפְיֹ֑ו דָּגָן֙ בַּֽחוּרִ֔ים וְתִירֹ֖ושׁ יְנֹובֵ֥ב בְּתֻלֹֽות׃ פ 
<a target = '_blank' href='https://geulah.org.il/HaTanach/verse/?verse=230860'/> (10,1)</a> שַֽׁאֲל֨וּ מֵֽיְהֹוָ֤ה מָטָר֙ בְּעֵ֣ת מַלְקֹ֔ושׁ יְהֹוָ֖ה עֹשֶׂ֣ה חֲזִיזִ֑ים וּמְטַר־גֶּ֨שֶׁם֙ יִתֵּ֣ן לָהֶ֔ם לְאִ֖ישׁ עֵ֥שֶׂב בַּשָּׂדֶֽה׃ 
<a target = '_blank' href='https://geulah.org.il/HaTanach/verse/?verse=230870'/> (10,2)</a> כִּ֧י הַתְּרָפִ֣ים דִּבְּרוּ־אָ֗וֶן וְהַקֹּֽוסְמִים֨ חָ֣זוּ שֶׁ֔קֶר וַֽחֲלֹמֹות֙ הַשָּׁ֣וְא יְדַבֵּ֔רוּ הֶ֖בֶל יְנַֽחֵמ֑וּן עַל־כֵּן֙ נָֽסְע֣וּ כְמֹו־צֹ֔אן יַֽעֲנ֖וּ כִּי־אֵ֥ין רֹעֶֽה׃  פ 
<a target = '_blank' href='https://geulah.org.il/HaTanach/verse/?verse=230880'/> (10,3)</a> עַל־הָֽרֹעִים֙ חָרָ֣ה אַפִּ֔י וְעַל־הָֽעַתּוּדִ֖ים אֶפְקֹ֑וד כִּֽי־פָקַד֩ יְהֹוָ֨ה צְבָאֹ֤ות אֶת־עֶדְרֹו֙ אֶת־בֵּ֣ית יְהוּדָ֔ה וְשָׂ֣ם אֹותָ֔ם כְּס֥וּס הֹודֹ֖ו בַּמִּלְחָמָֽה׃ 
<a target = '_blank' href='https://geulah.org.il/HaTanach/verse/?verse=230890'/> (10,4)</a> מִמֶּ֤נּוּ פִנָּה֙ מִמֶּ֣נּוּ יָתֵ֔ד מִמֶּ֖נּוּ קֶ֣שֶׁת מִלְחָמָ֑ה מִמֶּ֛נּוּ יֵצֵ֥א כָל־נֹוגֵ֖שׂ יַחְדָּֽו׃ 
<a target = '_blank' href='https://geulah.org.il/HaTanach/verse/?verse=230900'/> (10,5)</a> וְהָי֨וּ כְגִבֹּרִ֜ים בֹּוסִ֗ים בְּטִ֤יט חוּצֹות֙ בַּמִּלְחָמָ֔ה וְנִ֨לְחֲמ֔וּ כִּ֥י יְהֹוָ֖ה עִמָּ֑ם וְהֹבִ֖ישׁוּ רֹֽכְבֵ֥י סוּסִֽים׃ 
<a target = '_blank' href='https://geulah.org.il/HaTanach/verse/?verse=230910'/> (10,6)</a> וְגִבַּרְתִּ֣י ׀ אֶת־בֵּ֣ית יְהוּדָ֗ה וְאֶת־בֵּ֤ית יֹוסֵף֨ אֹושִׁ֔יעַ וְהֹֽושְׁבֹותִים֙ כִּ֣י רִֽחַמְתִּ֔ים וְהָי֖וּ כַּֽאֲשֶׁ֣ר לֹֽא־זְנַחְתִּ֑ים כִּ֗י אֲנִ֛י יְהֹוָ֥ה אֱלֹֽהֵיהֶ֖ם וְאֶֽעֱנֵֽם׃ 
<a target = '_blank' href='https://geulah.org.il/HaTanach/verse/?verse=230920'/> (10,7)</a> וְהָי֤וּ כְגִבֹּור֨ אֶפְרַ֔יִם וְשָׂמַ֥ח לִבָּ֖ם כְּמֹו־יָ֑יִן וּבְנֵיהֶם֨ יִרְא֣וּ וְשָׂמֵ֔חוּ יָגֵ֥ל לִבָּ֖ם בַּֽיהֹוָֽה׃ 
<a target = '_blank' href='https://geulah.org.il/HaTanach/verse/?verse=230930'/> (10,8)</a> אֶשְׁרְקָ֥ה לָהֶ֛ם וַֽאֲקַבְּצֵ֖ם כִּ֣י פְדִיתִ֑ים וְרָב֖וּ כְּמֹ֥ו רָבֽוּ׃ 
<a target = '_blank' href='https://geulah.org.il/HaTanach/verse/?verse=230940'/> (10,9)</a> וְאֶזְרָעֵם֨ בָּ֣עַמִּ֔ים וּבַמֶּרְחַקִּ֖ים יִזְכְּר֑וּנִי וְחָי֥וּ אֶת־בְּנֵיהֶ֖ם וָשָֽׁבוּ׃ 
<a target = '_blank' href='https://geulah.org.il/HaTanach/verse/?verse=230950'/> (10,10)</a> וַֽהֲשִֽׁיבֹותִים֨ מֵאֶ֣רֶץ מִצְרַ֔יִם וּמֵֽאַשּׁ֖וּר אֲקַבְּצֵ֑ם וְאֶל־אֶ֨רֶץ גִּלְעָ֤ד וּלְבָנֹון֙ אֲבִיאֵ֔ם וְלֹ֥א יִמָּצֵ֖א לָהֶֽם׃ 
<a target = '_blank' href='https://geulah.org.il/HaTanach/verse/?verse=230960'/> (10,11)</a> וְעָבַ֨ר בַּיָּ֜ם צָרָ֗ה וְהִכָּ֤ה בַיָּם֙ גַּלִּ֔ים וְהֹבִ֕ישׁוּ כֹּ֖ל מְצוּלֹ֣ות יְאֹ֑ור וְהוּרַד֙ גְּאֹ֣ון אַשּׁ֔וּר וְשֵׁ֥בֶט מִצְרַ֖יִם יָסֽוּר׃ 
<a target = '_blank' href='https://geulah.org.il/HaTanach/verse/?verse=230970'/> (10,12)</a> וְגִבַּרְתִּים֙ בַּֽיהֹוָ֔ה וּבִשְׁמֹ֖ו יִתְהַלָּ֑כוּ נְאֻ֖ם יְהֹוָֽה׃    פ 
<a target = '_blank' href='https://geulah.org.il/HaTanach/verse/?verse=230980'/> (11,1)</a> פְּתַ֥ח לְבָנֹ֖ון דְּלָתֶ֑יךָ וְתֹאכַ֥ל אֵ֖שׁ בַּֽאֲרָזֶֽיךָ׃ 
<a target = '_blank' href='https://geulah.org.il/HaTanach/verse/?verse=230990'/> (11,2)</a> הֵילֵ֤ל בְּרֹושׁ֙ כִּי־נָ֣פַל אֶ֔רֶז אֲשֶׁ֥ר אַדִּרִ֖ים שֻׁדָּ֑דוּ הֵילִ֨ילוּ֨ אַלֹּונֵ֣י בָשָׁ֔ן כִּ֥י יָרַ֖ד יַ֥עַר הַבָּצִֽו֯ר׃ 
<a target = '_blank' href='https://geulah.org.il/HaTanach/verse/?verse=231000'/> (11,3)</a> קֹ֚ול יִֽלְלַ֣ת הָֽרֹעִ֔ים כִּ֥י שֻׁדְּדָ֖ה אַדַּרְתָּ֑ם קֹ֚ול שַֽׁאֲגַ֣ת כְּפִירִ֔ים כִּ֥י שֻׁדַּ֖ד גְּאֹ֥ון הַיַּרְדֵּֽן׃    ס 
<a target = '_blank' href='https://geulah.org.il/HaTanach/verse/?verse=231010'/> (11,4)</a> כֹּ֥ה אָמַ֖ר יְהֹוָ֣ה אֱלֹהָ֑י רְעֵ֖ה אֶת־צֹ֥אן הַֽהֲרֵגָֽה׃ 
<a target = '_blank' href='https://geulah.org.il/HaTanach/verse/?verse=231020'/> (11,5)</a> אֲשֶׁ֨ר קֹֽנֵיהֶ֤ן יַֽהֲרְגֻן֙ וְלֹ֣א יֶאְשָׁ֔מ֯וּ וּמֹֽכְרֵיהֶ֣ן יֹאמַ֔ר בָּר֥וּךְ יְהֹוָ֖ה וַֽא֯עְשִׁ֑ר וְרֹ֣עֵיהֶ֔ם לֹ֥א יַחְמֹ֖ול עֲלֵיהֶֽן׃ 
<a target = '_blank' href='https://geulah.org.il/HaTanach/verse/?verse=231030'/> (11,6)</a> כִּ֠י לֹ֣א אֶחְמֹ֥ול עֹ֛וד עַל־יֽשְׁבֵ֥י הָאָ֖רֶץ נְאֻם־יְהֹוָ֑ה וְהִנֵּ֨ה אָֽנֹכִ֜י מַמְצִ֣יא אֶת־הָֽאָדָ֗ם אִ֤ישׁ בְּיַד־רֵעֵ֙הוּ֙ וּבְיַ֣ד מַלְכֹּ֔ו וְכִתְּתוּ֙ אֶת־הָאָ֔רֶץ וְלֹ֥א אַצִּ֖יל מִיָּדָֽם׃ 
<a target = '_blank' href='https://geulah.org.il/HaTanach/verse/?verse=231040'/> (11,7)</a> וָֽאֶרְעֶה֙ אֶת־צֹ֣אן הַֽהֲרֵגָ֔ה לָכֵ֖ן עֲנִיֵּ֣י הַצֹּ֑אן וָֽאֶקַּח־לִ֞י שְׁנֵ֣י מַקְלֹ֗ות לְאַחַ֞ד קָרָ֤אתִי נֹ֙עַם֙ וּלְאַחַד֙ קָרָ֣אתִי חֹֽבְלִ֔ים וָֽאֶרְעֶ֖ה אֶת־הַצֹּֽאן׃ 
<a target = '_blank' href='https://geulah.org.il/HaTanach/verse/?verse=231050'/> (11,8)</a> וָֽאַכְחִ֛ד אֶת־שְׁל֥שֶׁת הָֽרֹעִ֖ים בְּיֶ֣רַח אֶחָ֑ד וַתִּקְצַ֤ר נַפְשִׁי֨ בָּהֶ֔ם וְגַם־נַפְשָׁ֖ם בָּֽחֲלָ֥ה בִֽי׃ 
<a target = '_blank' href='https://geulah.org.il/HaTanach/verse/?verse=231060'/> (11,9)</a> וָֽאֹמַ֕ר לֹ֥א אֶרְעֶ֖ה אֶתְכֶ֑ם הַמֵּתָ֣ה תָמ֗וּת וְהַנִּכְחֶ֨דֶת֨ תִּכָּחֵ֔ד וְהַ֨נִּשְׁאָרֹ֔ות תֹּאכַ֕לְנָה אִשָּׁ֖ה אֶת־בְּשַׂ֥ר רְעוּתָֽהּ׃ 
<a target = '_blank' href='https://geulah.org.il/HaTanach/verse/?verse=231070'/> (11,10)</a> וָֽאֶקַּ֤ח אֶת־מַקְלִי֨ אֶת־נֹ֔עַם וָֽאֶגְדַּ֖ע אֹתֹ֑ו לְהָפֵיר֨ אֶת־בְּרִיתִ֔י אֲשֶׁ֥ר כָּרַ֖תִּי אֶת־כָּל־הָֽעַמִּֽים׃ 
<a target = '_blank' href='https://geulah.org.il/HaTanach/verse/?verse=231080'/> (11,11)</a> וַתֻּפַ֖ר בַּיֹּ֣ום הַה֑וּא וַיֵּֽדְע֨וּ כֵ֜ן עֲנִיֵּ֤י הַצֹּאן֨ הַשֹּֽׁמְרִ֣ים אֹתִ֔י כִּ֥י דְבַר־יְהֹוָ֖ה הֽוּא׃ 
<a target = '_blank' href='https://geulah.org.il/HaTanach/verse/?verse=231090'/> (11,12)</a> וָֽאֹמַ֣ר אֲלֵיהֶ֗ם אִם־טֹ֧וב בְּעֵֽינֵיכֶ֛ם הָב֥וּ שְׂכָרִ֖י וְאִם־לֹ֣א ׀ חֲדָ֑לוּ וַיִּשְׁקְל֥וּ אֶת־שְׂכָרִ֖י שְׁלשִׁ֥ים כָּֽסֶף׃ 
<a target = '_blank' href='https://geulah.org.il/HaTanach/verse/?verse=231100'/> (11,13)</a> וַיֹּ֨אמֶר יְהֹוָ֜ה אֵלַ֗י הַשְׁלִיכֵ֙הוּ֨ אֶל־הַיֹּוצֵ֔ר אֶ֣דֶר הַֽיְקָ֔ר אֲשֶׁ֥ר יָקַ֖רְתִּי מֵֽעֲלֵיהֶ֑ם וָֽאֶקְחָה֙ שְׁלשִׁ֣ים הַכֶּ֔סֶף וָֽאַשְׁלִ֥יךְ אֹתֹ֛ו בֵּ֥ית יְהֹוָ֖ה אֶל־הַיֹּוצֵֽר׃ 
<a target = '_blank' href='https://geulah.org.il/HaTanach/verse/?verse=231110'/> (11,14)</a> וָֽאֶגְדַּע֨ אֶת־מַקְלִ֣י הַשֵּׁנִ֔י אֵ֖ת הַחֹֽבְלִ֑ים לְהָפֵר֙ אֶת־הָאַֽחֲוָ֔ה בֵּ֥ין יְהוּדָ֖ה וּבֵ֥ין יִשְׂרָאֵֽל׃    פ 
<a target = '_blank' href='https://geulah.org.il/HaTanach/verse/?verse=231120'/> (11,15)</a> וַיֹּ֥אמֶר יְהֹוָ֖ה אֵלָ֑י עֹ֚וד קַ֣ח לְךָ֔ כְּלִ֖י רֹעֶ֥ה אֱוִלִֽי׃ 
<a target = '_blank' href='https://geulah.org.il/HaTanach/verse/?verse=231130'/> (11,16)</a> כִּ֣י הִנֵּה־אָֽנֹכִי֩ מֵקִ֨ים רֹעֶ֜ה בָּאָ֗רֶץ הַנִּכְחָדֹ֤ות לֹֽא־יִפְקֹד֙ הַנַּ֣עַר לֹֽא־יְבַקֵּ֔שׁ וְהַנִּשְׁבֶּ֖רֶת לֹ֣א יְרַפֵּ֑א הַנִּצָּבָה֙ לֹ֣א יְכַלְכֵּ֔ל וּבְשַׂ֤ר הַבְּרִיאָה֙ יֹאכַ֔ל וּפַרְסֵיהֶ֖ן יְפָרֵֽק׃  
<a target = '_blank' href='https://geulah.org.il/HaTanach/verse/?verse=231140'/> (11,17)</a> הֹ֗וי רֹעִ֤י הָֽאֱלִיל֨ עֹֽזְבִ֣י הַצֹּ֔אן חֶ֥רֶב עַל־זְרֹועֹ֖ו וְעַל־עֵ֣ין יְמִינֹ֑ו זְרֹעֹו֙ יָבֹ֣ושׁ תִּיבָ֔שׁ֯ וְעֵ֥ין יְמִינֹ֖ו כָּהֹ֥ה תִכְהֶֽה׃    פ 
<a target = '_blank' href='https://geulah.org.il/HaTanach/verse/?verse=231150'/> (12,1)</a> מַשָּׂ֥א דְבַר־יְהֹוָ֖ה עַל־יִשְׂרָאֵ֑ל נְאֻם־יְהֹוָ֗ה נֹטֶ֤ה שָׁמַ֨יִם֙ וְיֹסֵ֣ד אָ֔רֶ֯ץ וְיֹצֵ֥ר רֽוּחַ־אָדָ֖ם בְּקִרְבֹּֽו׃ 
<a target = '_blank' href='https://geulah.org.il/HaTanach/verse/?verse=231160'/> (12,2)</a> הִנֵּ֣ה אָֽ֠נֹכִי שָׂ֣ם אֶת־יְרֽוּשָׁלִַ֧ם סַף־רַ֛עַל לְכָל־הָעַמִּ֖ים סָבִ֑יב וְגַ֧ם עַל־יְהוּדָ֛ה יִֽהְיֶ֥ה בַמָּצֹ֖ור עַל־יְרֽוּשָׁלִָֽם׃ 
<a target = '_blank' href='https://geulah.org.il/HaTanach/verse/?verse=231170'/> (12,3)</a> וְהָיָ֣ה בַיֹּֽום־הַ֠הוּא אָשִׂ֨ים אֶת־יְרֽוּשָׁלִַ֜ם אֶ֤בֶן מַֽעֲמָסָה֨ לְכָל־הָ֣עַמִּ֔ים כָּל־עֹֽמְסֶ֖יהָ שָׂרֹ֣וט יִשָּׂרֵ֑טוּ וְנֶֽאֶסְפ֣וּ עָלֶ֔יהָ כֹּ֖ל גֹּויֵ֥י הָאָֽרֶץ׃ 
<a target = '_blank' href='https://geulah.org.il/HaTanach/verse/?verse=231180'/> (12,4)</a> בַּיֹּ֨ום הַה֜וּא נְאֻם־יְהֹוָ֗ה אַכֶּ֤ה כָל־סוּס֨ בַּתִּמָּהֹ֔ון וְרֹֽכְבֹ֖ו בַּשִּׁגָּעֹ֑ון וְעַל־בֵּ֤ית יְהוּדָה֙ אֶפְקַ֣ח אֶת־עֵינַ֔י וְכֹל֨ ס֣וּס הָֽעַמִּ֔ים אַכֶּ֖ה בַּֽעִוָּרֹֽון׃ 
<a target = '_blank' href='https://geulah.org.il/HaTanach/verse/?verse=231190'/> (12,5)</a> וְאָֽמְר֛וּ אַלֻּפֵ֥י יְהוּדָ֖ה בְּלִבָּ֑ם אַמְצָ֥ה לִי֙ יֽשְׁבֵ֣י יְרֽוּשָׁלִַ֔ם בַּֽיהֹוָ֥ה צְבָאֹ֖ות אֱלֹֽהֵיהֶֽם׃ 
<a target = '_blank' href='https://geulah.org.il/HaTanach/verse/?verse=231200'/> (12,6)</a> בַּיֹּ֣ום הַה֡וּא אָשִׂים֩ אֶת־אַלֻּפֵ֨י יְהוּדָ֜ה כְּֽכִיֹּ֧ור אֵ֣שׁ בְּעֵצִ֗ים וּכְלַפִּ֥יד אֵשׁ֨ בְּעָמִ֔יר וְאָ֨כְל֜וּ עַל־יָמִ֧ין וְעַל־שְׂמֹ֛או֯ל אֶת־כָּל־הָֽעַמִּ֖ים סָבִ֑יב וְיָֽשְׁבָ֨ה יְרֽוּשָׁלִַ֥ם עֹ֛וד תַּחְתֶּ֖יהָ בִּירֽוּשָׁלִָֽם׃ 
<a target = '_blank' href='https://geulah.org.il/HaTanach/verse/?verse=231210'/> (12,7)</a> וְהֹושִׁ֧עַ יְהֹוָ֛ה אֶת־אָֽהֳלֵ֥י יְהוּדָ֖ה בָּרִֽאשֹׁנָ֑ה לְמַ֨עַן לֹֽא־תִגְדַּ֜ל תִּפְאֶ֣רֶת בֵּֽית־דָּוִ֗יד וְתִפְאֶ֛רֶת ישֵׁ֥ב יְרֽוּשָׁלִַ֖ם עַל־יְהוּדָֽה׃ 
<a target = '_blank' href='https://geulah.org.il/HaTanach/verse/?verse=231220'/> (12,8)</a> בַּיֹּ֣ום הַה֗וּא יָגֵ֤ן יְהֹוָה֨ בְּעַד֙ יֹושֵׁ֣ב יְרוּשָׁלִַ֔ם וְהָיָ֞ה הַנִּכְשָׁ֥ל בָּהֶ֛ם בַּיֹּ֥ום הַה֖וּא כְּדָוִ֑יד וּבֵ֤ית דָּוִיד֨ כֵּֽאלֹהִ֔ים כְּמַלְאַ֥ךְ יְהֹוָ֖ה לִפְנֵיהֶֽם׃ 
<a target = '_blank' href='https://geulah.org.il/HaTanach/verse/?verse=231230'/> (12,9)</a> וְהָיָ֖ה בַּיֹּ֣ום הַה֑וּא אֲבַקֵּ֗שׁ לְהַשְׁמִיד֙ אֶת־כָּל־הַגֹּויִ֔ם הַבָּאִ֖ים עַל־יְרֽוּשָׁלִָֽם׃ 
<a target = '_blank' href='https://geulah.org.il/HaTanach/verse/?verse=231240'/> (12,10)</a> וְשָׁפַכְתִּי֩ עַל־בֵּ֨ית דָּוִ֜יד וְעַ֣ל ׀ יֹושֵׁ֣ב יְרֽוּשָׁלִַ֗ם ר֤וּחַ חֵן֙ וְתַ֣חֲנוּנִ֔ים וְהִבִּ֥יטוּ אֵלַ֖י אֵ֣ת אֲשֶׁר־דָּקָ֑רוּ וְסָפְד֣וּ עָלָ֗יו כְּמִסְפֵּד֨ עַל־הַיָּחִ֔יד וְהָמֵ֥ר עָלָ֖יו כְּהָמֵ֥ר עַֽל־הַבְּכֹֽור׃ 
<a target = '_blank' href='https://geulah.org.il/HaTanach/verse/?verse=231250'/> (12,11)</a> בַּיֹּ֣ום הַה֗וּא יִגְדַּ֤ל הַמִּסְפֵּד֙ בִּיר֣וּשָׁלִַ֔ם כְּמִסְפַּ֥ד הֲדַדְרִמֹּ֖ון בְּבִקְעַ֥ת מְגִדֹּֽון׃ 
<a target = '_blank' href='https://geulah.org.il/HaTanach/verse/?verse=231260'/> (12,12)</a> וְסָֽפְדָ֣ה הָאָ֔רֶץ מִשְׁפָּחֹ֥ות מִשְׁפָּחֹ֖ות לְבָ֑ד מִשְׁפַּ֨חַת בֵּֽית־דָּוִ֤יד לְבָד֨ וּנְשֵׁיהֶ֣ם לְבָ֔ד מִשְׁפַּ֤חַת בֵּֽית־נָתָן֨ לְבָ֔ד וּנְשֵׁיהֶ֖ם לְבָֽד׃ 
<a target = '_blank' href='https://geulah.org.il/HaTanach/verse/?verse=231270'/> (12,13)</a> מִשְׁפַּ֤חַת בֵּֽית־לֵוִי֨ לְבָ֔ד וּנְשֵׁיהֶ֖ם לְבָ֑ד מִשְׁפַּ֤חַת הַשִּׁמְעִי֨ לְבָ֔ד וּנְשֵׁיהֶ֖ם לְבָֽד׃ 
<a target = '_blank' href='https://geulah.org.il/HaTanach/verse/?verse=231280'/> (12,14)</a> כֹּ֗ל הַמִּשְׁפָּחֹות֨ הַנִּשְׁאָרֹ֔ות מִשְׁפָּחֹ֥ת מִשְׁפָּחֹ֖ת לְבָ֑ד וּנְשֵׁיהֶ֖ם לְבָֽד׃    פ 
<a target = '_blank' href='https://geulah.org.il/HaTanach/verse/?verse=231290'/> (13,1)</a> בַּיֹּ֣ום הַה֗וּא יִֽהְיֶה֙ מָקֹ֣ור נִפְתָּ֔ח לְבֵ֥ית דָּוִ֖יד וּלְיֽשְׁבֵ֣י יְרֽוּשָׁלִָ֑ם לְחַטַּ֖את וּלְנִדָּֽה׃ 
<a target = '_blank' href='https://geulah.org.il/HaTanach/verse/?verse=231300'/> (13,2)</a> וְֽהָיָה֩ בַיֹּ֨ום הַה֜וּא נְאֻ֣ם ׀ יְהֹוָ֣ה צְבָאֹ֗ות אַכְרִ֞ית אֶת־שְׁמֹ֤ות הָֽעֲצַבִּים֨ מִן־הָאָ֔רֶץ וְלֹ֥א יִזָּֽכְר֖וּ עֹ֑וד וְגַ֧ם אֶת־הַנְּבִיאִ֛ים וְאֶת־ר֥וּחַ הַטֻּמְאָ֖ה אַֽעֲבִ֥יר מִן־הָאָֽרֶץ׃ 
<a target = '_blank' href='https://geulah.org.il/HaTanach/verse/?verse=231310'/> (13,3)</a> וְהָיָ֗ה כִּֽי־יִנָּבֵ֣א אִישׁ֮ עֹוד֒ וְאָֽמְר֣וּ אֵ֠לָיו אָבִ֨יו וְאִמֹּ֤ו יֹֽלְדָיו֙ לֹ֣א תִֽחְיֶ֔ה כִּ֛י שֶׁ֥קֶר דִּבַּ֖רְתָּ בְּשֵׁ֣ם יְהֹוָ֑ה וּדְקָרֻ֜הוּ אָבִ֧יהוּ וְאִמֹּ֛ו יֹֽלְדָ֖יו בְּהִנָּֽבְאֹֽו׃ 
<a target = '_blank' href='https://geulah.org.il/HaTanach/verse/?verse=231320'/> (13,4)</a> וְהָיָ֣ה ׀ בַּיֹּ֣ום הַה֗וּא יֵב֧שׁוּ הַנְּבִיאִ֛ים אִ֥ישׁ מֵֽחֶזְיֹנֹ֖ו בְּהִנָּֽבְאֹתֹ֑ו וְלֹ֧א יִלְבְּשׁ֛וּ אַדֶּ֥רֶת שֵׂעָ֖ר לְמַ֥עַן כַּחֵֽשׁ׃ 
<a target = '_blank' href='https://geulah.org.il/HaTanach/verse/?verse=231330'/> (13,5)</a> וְאָמַ֕ר לֹ֥א נָבִ֖יא אָנֹ֑כִי אִ֣ישׁ עֹבֵ֤ד אֲדָמָה֨ אָנֹ֔כִי כִּֽי־אָדָ֖ם הִקְנַ֥נִי מִנְּעוּרָֽי׃ 
<a target = '_blank' href='https://geulah.org.il/HaTanach/verse/?verse=231340'/> (13,6)</a> וְאָמַ֣ר אֵלָ֔יו מָ֧ה הַמַּכֹּ֛ות הָאֵ֖לֶּה בֵּ֣ין יָדֶ֑יךָ וְאָמַ֕ר אֲשֶׁ֥ר הֻכֵּ֖יתִי בֵּ֥ית מְאַֽהֲבָֽי׃    ס 
<a target = '_blank' href='https://geulah.org.il/HaTanach/verse/?verse=231350'/> (13,7)</a> חֶ֗רֶב עוּרִ֤י עַל־רֹעִי֨ וְעַל־גֶּ֣בֶר עֲמִיתִ֔י נְאֻ֖ם יְהֹוָ֣ה צְבָאֹ֑ות הַ֤ךְ אֶת־הָֽרֹעֶה֙ וּתְפוּצֶ֣יןָ הַצֹּ֔אן וַֽהֲשִׁבֹתִ֥י יָדִ֖י עַל־הַצֹּֽעֲרִֽים׃ 
<a target = '_blank' href='https://geulah.org.il/HaTanach/verse/?verse=231360'/> (13,8)</a> וְהָיָ֤ה בְכָל־הָאָ֨רֶץ֨ נְאֻם־יְהֹוָ֔ה פִּֽי־שְׁנַ֣יִם בָּ֔הּ יִכָּֽרְת֖וּ יִגְוָ֑עוּ וְהַשְּׁלִשִׁ֖ית יִוָּ֥תֶר בָּֽהּ׃ 
<a target = '_blank' href='https://geulah.org.il/HaTanach/verse/?verse=231370'/> (13,9)</a> וְהֵֽבֵאתִ֤י אֶת־הַשְּׁלִשִׁית֙ בָּאֵ֔שׁ וּצְרַפְתִּים֨ כִּצְרֹ֣ף אֶת־הַכֶּ֔סֶף וּבְחַנְתִּ֖ים כִּבְחֹ֣ן אֶת־הַזָּהָ֑ב ה֣וּא ׀ יִקְרָ֣א בִשְׁמִ֗י וַֽאֲנִי אֶֽעֱנֶ֣ה אֹתֹ֔ו אָמַ֨רְתִּי֨ עַמִּ֣י ה֔וּא וְה֥וּא יֹאמַ֖ר יְהֹוָ֥ה אֱלֹהָֽי׃    פ 
<a target = '_blank' href='https://geulah.org.il/HaTanach/verse/?verse=231380'/> (14,1)</a> ֯הִנֵּ֥ה יֹֽום־בָּ֖א לַֽיהֹוָ֑ה וְחֻלַּ֥ק שְׁלָלֵ֖ךְ בְּקִרְבֵּֽךְ׃ 
<a target = '_blank' href='https://geulah.org.il/HaTanach/verse/?verse=231390'/> (14,2)</a> וְאָֽסַפְתִּ֨י אֶת־כָּל־הַגֹּויִ֥ם ׀ אֶֽל־יְרֽוּשָׁלִַם֘ לַמִּלְחָמָה֒ וְנִלְכְּדָ֣ה הָעִ֗יר וְנָשַׁ֨סּוּ֨ הַבָּ֣תִּ֔ים וְהַנָּשִׁ֖ים תִּשָּׁגַ֑֯לְנָה וְיָצָ֞א חֲצִ֤י הָעִיר֙ בַּגֹּולָ֔ה וְיֶ֣תֶר הָעָ֔ם לֹ֥א יִכָּרֵ֖ת מִן־הָעִֽיר׃ 
<a target = '_blank' href='https://geulah.org.il/HaTanach/verse/?verse=231400'/> (14,3)</a> וְיָצָ֣א יְהֹוָ֔ה וְנִלְחַ֖ם בַּגֹּויִ֣ם הָהֵ֑ם כְּיֹ֥ום הִלָּֽחֲמֹ֖ו בְּיֹ֥ום קְרָֽב׃ 
<a target = '_blank' href='https://geulah.org.il/HaTanach/verse/?verse=231410'/> (14,4)</a> וְעָֽמְד֣וּ רַגְלָ֣יו בַּיֹּֽום־הַ֠הוּא עַל־הַ֨ר הַזֵּיתִ֜ים  אֲשֶׁ֨ר עַל־פְּנֵ֥י יְרוּשָׁלִַם֮ מִקֶּדֶם֒ וְנִבְקַע֩ הַ֨ר הַזֵּיתִ֤ים מֵֽחֶצְיֹו֙ מִזְרָ֣חָה וָיָ֔מָּה גֵּ֖יא גְּדֹולָ֣ה מְאֹ֑ד וּמָ֨שׁ חֲצִ֥י הָהָ֛ר צָפֹ֖ונָה וְחֶצְיֹו־נֶֽגְבָּה׃ 
<a target = '_blank' href='https://geulah.org.il/HaTanach/verse/?verse=231420'/> (14,5)</a> וְנַסְתֶּ֣ם גֵּֽיא־הָרַ֗י כִּֽי־יַגִּ֣יעַ גֵּֽי־הָרִים֮ אֶל־אָצַל֒ וְנַסְתֶּ֗ם כַּאֲשֶׁ֤ר נַסְתֶּם֙ מִפְּנֵ֣י הָרַ֔עַשׁ בִּימֵ֖י עֻזִּיָּ֣ה מֶֽלֶךְ־יְהוּדָ֑ה וּבָא֙ יְהֹוָ֣ה אֱלֹהַ֔י כָּל־קְדשִׁ֖ים עִמָּֽךְ׃ ס 
<a target = '_blank' href='https://geulah.org.il/HaTanach/verse/?verse=231430'/> (14,6)</a> וְהָיָ֖ה בַּיֹּ֣ום הַה֑וּא לֹא־יִֽהְיֶ֣ה אֹ֔ור יְקָרֹ֖ות יְ֯קִפָּאֹֽון׃ 
<a target = '_blank' href='https://geulah.org.il/HaTanach/verse/?verse=231440'/> (14,7)</a> וְהָיָ֣ה יֹום־אֶחָ֗ד ה֛וּא יִוָּדַ֥ע לַֽיהֹוָ֖ה לֹא־יֹ֣ום וְלֹא־לָ֑יְלָה וְהָיָ֥ה לְעֵֽת־עֶ֖רֶב יִֽהְיֶה־אֹֽור׃ 
<a target = '_blank' href='https://geulah.org.il/HaTanach/verse/?verse=231450'/> (14,8)</a> וְהָיָ֣ה ׀ בַּיֹּ֣ום הַה֗וּא יֵֽצְא֤וּ מַֽיִם־חַיִּים֨ מִיר֣וּשָׁלִַ֔ם חֶצְיָ֗ם אֶל־הַיָּם֨ הַקַּדְמֹונִ֔י וְחֶצְיָ֖ם אֶל־הַיָּ֣ם הָאַֽחֲרֹ֑ון בַּקַּ֥יִץ וּבָחֹ֖רֶף יִֽהְיֶֽה׃ 
<a target = '_blank' href='https://geulah.org.il/HaTanach/verse/?verse=231460'/> (14,9)</a> וְהָיָ֧ה יְהֹוָ֛ה לְמֶ֖לֶךְ עַל־כָּל־הָאָ֑רֶץ בַּיֹּ֣ום הַה֗וּא יִֽהְיֶ֧ה יְהֹוָ֛ה אֶחָ֖ד וּשְׁמֹ֥ו אֶחָֽד׃ 
<a target = '_blank' href='https://geulah.org.il/HaTanach/verse/?verse=231470'/> (14,10)</a> יִסֹּ֨וב כָּל־הָאָ֤רֶץ כָּֽעֲרָבָה֙ מִגֶּ֣בַע לְרִמֹּ֔ון נֶ֖גֶב יְרֽוּשָׁלִָ֑ם וְרָֽאֲמָה֩ וְיָֽשְׁבָ֨ה תַחְתֶּ֜יהָ לְמִשַּׁ֣עַר בִּנְיָמִ֗ן עַד־מְקֹ֞ום שַׁ֤עַר הָֽרִאשֹׁון֙ עַד־שַׁ֣עַר הַפִּנִּ֔ים וּמִגְדַּ֣ל חֲנַנְאֵ֔ל עַ֖ד יִקְבֵ֥י הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=231480'/> (14,11)</a> וְיָ֣שְׁבוּ בָ֔הּ וְחֵ֖רֶם לֹ֣א יִֽהְיֶה־עֹ֑וד וְיָֽשְׁבָ֥ה יְרוּשָׁלִַ֖ם לָבֶֽטַח׃ ס 
<a target = '_blank' href='https://geulah.org.il/HaTanach/verse/?verse=231490'/> (14,12)</a> וְזֹ֣את ׀ תִּֽהְיֶ֣ה הַמַּגֵּפָ֗ה אֲשֶׁ֨ר יִגֹּ֤ף יְהֹוָה֙ אֶת־כָּל־הָ֣עַמִּ֔ים אֲשֶׁ֥ר צָֽבְא֖וּ עַל־יְרֽוּשָׁלִָ֑ם הָמֵ֣ק ׀ בְּשָׂרֹ֗ו וְהוּא֙ עֹמֵ֣ד עַל־רַגְלָ֔יו וְעֵינָיו֙ תִּמַּ֣קְנָה בְחֹֽרֵיהֶ֔ן וּלְשֹׁונֹ֖ו תִּמַּ֥ק בְּפִיהֶֽם׃ 
<a target = '_blank' href='https://geulah.org.il/HaTanach/verse/?verse=231500'/> (14,13)</a> וְהָיָה֨ בַּיֹּ֣ום הַה֔וּא תִּֽהְיֶ֧ה מְהֽוּמַת־יְהֹוָ֛ה רַבָּ֖ה בָּהֶ֑ם וְהֶֽחֱזִ֗יקוּ אִ֚ישׁ יַ֣ד רֵעֵ֔הוּ וְעָֽלְתָ֥ה יָדֹ֖ו עַ֯ל־יַ֥ד רֵעֵֽהוּ׃ 
<a target = '_blank' href='https://geulah.org.il/HaTanach/verse/?verse=231510'/> (14,14)</a> וְגַ֨ם־יְהוּדָ֔ה תִּלָּחֵ֖ם בִּירֽוּשָׁלִָ֑ם וְאֻסַּף֩ חֵ֨יל כָּל־הַגֹּויִ֜ם סָבִ֗יב זָהָ֥ב וָכֶ֛סֶף וּבְגָדִ֖ים לָרֹ֥ב מְאֹֽד׃ 
<a target = '_blank' href='https://geulah.org.il/HaTanach/verse/?verse=231520'/> (14,15)</a> וְכֵ֨ן תִּֽהְיֶ֜ה מַגֵּפַ֣ת הַסּ֗וּס הַפֶּ֨רֶד֙ הַגָּמָ֣ל וְהַֽחֲמֹ֔ור וְכָ֨ל־הַבְּהֵמָ֔ה אֲשֶׁ֥ר יִֽהְיֶ֖ה בַּמַּֽחֲנֹ֣ות הָהֵ֑מָּה כַּמַּגֵּפָ֖ה הַזֹּֽאת׃ ס 
<a target = '_blank' href='https://geulah.org.il/HaTanach/verse/?verse=231530'/> (14,16)</a> וְהָיָ֗ה כָּל־הַנֹּותָר֙ מִכָּל־הַגֹּויִ֔ם הַבָּאִ֖ים עַל־יְרֽוּשָׁלִָ֑ם וְעָל֞וּ מִדֵּ֧י שָׁנָ֣ה בְשָׁנָ֗ה לְהִשְׁתַּֽחֲוֹת֙ לְמֶ֨לֶךְ֨ יְהֹוָ֣ה צְבָאֹ֔ות וְלָחֹ֖ג אֶת־חַ֥ג הַסֻּכֹּֽות׃ 
<a target = '_blank' href='https://geulah.org.il/HaTanach/verse/?verse=231540'/> (14,17)</a> וְ֠הָיָה אֲשֶׁ֨ר לֹא־יַֽעֲלֶ֜ה מֵאֵ֨ת מִשְׁפְּחֹ֤ות הָאָ֨רֶץ֙ אֶל־יְר֣וּשָׁלִַ֔ם לְהִֽשְׁתַּֽחֲוֺ֔ת לְמֶ֖לֶךְ יְהֹוָ֣ה צְבָאֹ֑ות וְלֹ֥א עֲלֵיהֶ֖ם יִֽהְיֶ֥ה הַגָּֽשֶׁם׃ 
<a target = '_blank' href='https://geulah.org.il/HaTanach/verse/?verse=231550'/> (14,18)</a> וְאִם־מִשְׁפַּ֨חַת מִצְרַ֧יִם לֹא־תַֽעֲלֶ֛ה וְלֹ֥א בָאָ֖ה וְלֹ֣א עֲלֵיהֶ֑ם תִּֽהְיֶ֣ה הַמַּגֵּפָ֗ה אֲשֶׁ֨ר יִגֹּ֤ף יְהֹוָה֨ אֶת־הַגֹּויִ֔ם אֲשֶׁר֨ לֹ֣א יַֽעֲל֔וּ לָחֹ֖ג אֶת־חַ֥ג הַסֻּכֹּֽות׃ 
<a target = '_blank' href='https://geulah.org.il/HaTanach/verse/?verse=231560'/> (14,19)</a> זֹ֥את תִּֽהְיֶ֖ה חַטַּ֣את מִצְרָ֑יִם וְחַטַּאת֨ כָּל־הַגֹּויִ֔ם אֲשֶׁר֨ לֹ֣א יַֽעֲל֔וּ לָחֹ֖ג אֶת־חַ֥ג הַסֻּכֹּֽות׃ 
<a target = '_blank' href='https://geulah.org.il/HaTanach/verse/?verse=231570'/> (14,20)</a> בַּיֹּ֣ום הַה֗וּא יִֽהְיֶה֙ עַל־מְצִלֹּ֣ות הַסּ֔וּס קֹ֖דֶשׁ לַֽיהֹוָ֑ה וְהָיָ֤ה הַסִּירֹות֙ בְּבֵ֣ית יְהֹוָ֔ה כַּמִּזְרָקִ֖ים לִפְנֵ֥י הַמִּזְבֵּֽחַ׃ 
<a target = '_blank' href='https://geulah.org.il/HaTanach/verse/?verse=231580'/> (14,21)</a> וְ֠הָיָה כָּל־סִ֨יר בִּיֽרוּשָׁלִַ֜ם וּבִֽיהוּדָ֗ה קֹ֚דֶשׁ לַֽיהֹוָ֣ה צְבָאֹ֔ות וּבָ֨אוּ֨ כָּל־הַזֹּ֣בְחִ֔ים וְלָֽקְח֥וּ מֵהֶ֖ם וּבִשְּׁל֣וּ בָהֶ֑ם וְלֹא־יִֽהְיֶ֨ה כְנַֽעֲנִ֥י עֹ֛וד בְּבֵית־יְהֹוָ֥ה צְבָאֹ֖ות בַּיֹּ֥ום הַהֽוּא׃֯  
</html> 
