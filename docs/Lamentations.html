<html dir="rtl" lang="he">
<head>
  <link rel="stylesheet" href="EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
 Lamentations מגילת_איכה 
</br> </h2> 
<a target = '_blank' href='https://geulah.org.il/HaTanach/verse/?verse=203800'/> (1,1)</a> אֵיכָ֣ה ׀ יָֽשְׁבָ֣ה בָדָ֗ד הָעִיר֙ רַבָּ֣תִי עָ֔ם הָֽיְתָ֖ה כְּאַלְמָנָ֑ה רַבָּ֣תִי בַגֹּויִ֗ם שָׂרָ֨תִי֙ בַּמְּדִינֹ֔ות הָֽיְתָ֖ה לָמַֽ֯ס׃ 
<a target = '_blank' href='https://geulah.org.il/HaTanach/verse/?verse=203810'/> (1,2)</a> בָּכֹ֨ו תִבְכֶּ֜ה בַּלַּ֗יְלָה וְדִמְעָתָהּ֙ עַ֣ל לֶֽחֱיָ֔הּ אֵֽין־לָ֥הּ מְנַחֵ֖ם מִכָּל־אֹֽהֲבֶ֑יהָ כָּל־רֵעֶ֨יהָ֙ בָּ֣גְדוּ בָ֔הּ הָ֥יוּ לָ֖הּ לְאֹֽיְבִֽים׃ 
<a target = '_blank' href='https://geulah.org.il/HaTanach/verse/?verse=203820'/> (1,3)</a> גָּֽלְתָ֨ה יְהוּדָ֤ה מֵעֹ֨נִי֨ וּמֵרֹ֣ב עֲבֹדָ֔ה הִ֚יא יָֽשְׁבָ֣ה בַגֹּויִ֔ם לֹ֥א מָֽצְאָ֖ה מָנֹ֑וחַ כָּל־רֹֽדְפֶ֥יהָ הִשִּׂיג֖וּהָ בֵּ֥ין הַמְּצָרִֽים׃ 
<a target = '_blank' href='https://geulah.org.il/HaTanach/verse/?verse=203830'/> (1,4)</a> דַּרְכֵ֨י צִיֹּ֜ון אֲבֵלֹ֗ות מִבְּלִי֙ בָּאֵ֣י מֹועֵ֔ד כָּל־שְׁעָרֶ֨יהָ֙ שֹֽׁומֵמִ֔ין כֹּֽהֲנֶ֖יהָ נֶֽאֱנָחִ֑ים בְּתֽוּלֹתֶ֥יהָ נּוּגֹ֖ות וְהִ֥יא מַר־לָֽהּ׃ 
<a target = '_blank' href='https://geulah.org.il/HaTanach/verse/?verse=203840'/> (1,5)</a> הָי֨וּ צָרֶ֤יהָ לְרֹאשׁ֙ אֹֽיְבֶ֣יהָ שָׁל֔וּ כִּֽי־יְהֹוָ֥ה הֹוגָ֖הּ עַל־רֹ֣ב פְּשָׁעֶ֑יהָ עֹֽולָלֶ֛יהָ הָֽלְכ֥וּ שְׁבִ֖י לִפְנֵ֥י צָֽר׃ 
<a target = '_blank' href='https://geulah.org.il/HaTanach/verse/?verse=203850'/> (1,6)</a> וַיֵּצֵ֥א מִן֯־בַּת־צִיֹּ֖ון כָּל־הֲדָרָ֑הּ הָי֣וּ שָׂרֶ֗יהָ כְּאַיָּלִים֨ לֹֽא־מָֽצְא֣וּ מִרְעֶ֔ה וַיֵּֽלְכ֥וּ בְלֹא־כֹ֖חַ לִפְנֵ֥י רֹודֵֽף׃ 
<a target = '_blank' href='https://geulah.org.il/HaTanach/verse/?verse=203860'/> (1,7)</a> זָֽכְרָ֣ה יְרֽוּשָׁלִַ֗ם יְמֵ֤י עָנְיָהּ֨ וּמְרוּדֶ֔יהָ כֹּ֣ל מַחֲמֻדֶּ֔יהָ אֲשֶׁ֥ר הָי֖וּ מִ֣ימֵי קֶ֑דֶם בִּנְפֹ֧ל עַמָּ֣הּ בְּיַד־צָ֗ר וְאֵ֤ין עֹוזֵר֙ לָ֔הּ רָא֣וּהָ צָרִ֔ים שָֽׂחֲק֖וּ עַל־מִשְׁבַּתֶּֽהָ׃ 
<a target = '_blank' href='https://geulah.org.il/HaTanach/verse/?verse=203870'/> (1,8)</a> חֵ֤טְא חָֽטְאָה֙ יְר֣וּשָׁלִַ֔ם עַל־כֵּ֖ן לְנִידָ֣ה הָיָ֑תָה כָּל־מְכַבְּדֶ֤יהָ הִזִּיל֨וּהָ֙ כִּי־רָא֣וּ עֶרְוָתָ֔הּ גַּם־הִ֥יא נֶֽאֶנְחָ֖ה וַתָּ֥שָׁב אָחֹֽור׃ 
<a target = '_blank' href='https://geulah.org.il/HaTanach/verse/?verse=203880'/> (1,9)</a> טֻמְאָתָ֣הּ בְּשׁוּלֶ֗יהָ לֹ֤א זָֽכְרָה֙ אַֽחֲרִיתָ֔הּ וַתֵּ֣רֶד פְּלָאִ֔ים אֵ֥ין מְנַחֵ֖ם לָ֑הּ רְאֵ֤ה יְהֹוָה֨ אֶת־עָנְיִ֔י כִּ֥י הִגְדִּ֖יל אֹויֵֽב׃ 
<a target = '_blank' href='https://geulah.org.il/HaTanach/verse/?verse=203890'/> (1,10)</a> יָדֹו֙ פָּ֣רַשׂ צָ֔ר עַ֖ל כָּל־מַֽחֲמַדֶּ֑יהָ כִּֽי־רָֽאֲתָ֤ה גֹויִם֨ בָּ֣אוּ מִקְדָּשָׁ֔הּ אֲשֶׁ֣ר צִוִּ֔יתָה לֹֽא־יָבֹ֥אוּ בַקָּהָ֖ל לָֽךְ׃ 
<a target = '_blank' href='https://geulah.org.il/HaTanach/verse/?verse=203900'/> (1,11)</a> כָּל־עַמָּ֤הּ נֶֽאֱנָחִים֙ מְבַקְשִׁ֣ים לֶ֔חֶם נָֽתְנ֧וּ מַֽחֲמַו֯דֵּיהֶ֛ם בְּאֹ֖כֶל לְהָשִׁ֣יב נָ֑פֶשׁ רְאֵ֤ה יְהֹוָה֙ וְהַבִּ֔יטָה כִּ֥י הָיִ֖יתִי זֹולֵלָֽה׃ 
<a target = '_blank' href='https://geulah.org.il/HaTanach/verse/?verse=203910'/> (1,12)</a> לֹ֣֯וא אֲלֵיכֶם֮ כָּל־עֹ֣בְרֵי דֶרֶךְ֒ הַבִּ֣יטוּ וּרְא֗וּ אִם־יֵ֤שׁ מַכְאֹוב֙ כְּמַכְאֹבִ֔י אֲשֶׁ֥ר עֹולַ֖ל לִ֑י אֲשֶׁר֙ הֹוגָ֣ה יְהֹוָ֔ה בְּיֹ֖ום חֲרֹ֥ון אַפֹּֽו׃ 
<a target = '_blank' href='https://geulah.org.il/HaTanach/verse/?verse=203920'/> (1,13)</a> מִמָּרֹ֛ום שָֽׁלַח־אֵ֥שׁ בְּעַצְמֹתַ֖י וַיִּרְדֶּ֑נָּה פָּ֙רַשׂ רֶ֤שֶׁת לְרַגְלַי֙ הֱשִׁיבַ֣נִי אָחֹ֔ור נְתָנַ֨נִי֙ שֹֽׁמֵמָ֔ה כָּל־הַיֹּ֖ום דָּוָֽה׃ 
<a target = '_blank' href='https://geulah.org.il/HaTanach/verse/?verse=203930'/> (1,14)</a> נִשְׂקַד֩ עֹ֨ל פְּשָׁעַ֜י בְּיָדֹ֗ו יִשְׂתָּֽרְג֛וּ עָל֥וּ עַל־צַוָּארִ֖י הִכְשִׁ֣יל כֹּחִ֑י נְתָנַ֣נִי אֲדֹנָ֔י בִּידֵ֖י לֹֽא־אוּכַ֥ל קֽוּם׃ 
<a target = '_blank' href='https://geulah.org.il/HaTanach/verse/?verse=203940'/> (1,15)</a> סִלָּ֨ה כָל־אַבִּירַ֤י ׀ אֲדֹנָי֙ בְּקִרְבִּ֔י קָרָ֥א עָלַ֛י מֹועֵ֖ד לִשְׁבֹּ֣ר בַּֽחוּרָ֑י גַּ֚ת דָּרַ֣ךְ אֲדֹנָ֔י לִבְתוּלַ֖ת בַּת־יְהוּדָֽה׃ 
<a target = '_blank' href='https://geulah.org.il/HaTanach/verse/?verse=203950'/> (1,16)</a> עַל־אֵ֣לֶּה ׀ אֲנִ֣י בֹֽוכִיָּ֗ה עֵינִ֤י ׀ עֵינִי֙ יֹ֣רְדָה מַּ֔יִם כִּֽי־רָחַ֥ק מִמֶּ֛נִּי מְנַחֵ֖ם מֵשִׁ֣יב נַפְשִׁ֑י הָי֤וּ בָנַי֙ שֹֽׁומֵמִ֔ים כִּ֥י גָבַ֖ר אֹויֵֽב׃ 
<a target = '_blank' href='https://geulah.org.il/HaTanach/verse/?verse=203960'/> (1,17)</a> פֵּֽרְשָׂ֨ה צִיֹּ֜ון בְּיָדֶ֗יהָ אֵ֤ין מְנַחֵם֙ לָ֔הּ צִוָּ֧ה יְהֹוָ֛ה לְיַֽעֲקֹ֖ב סְבִיבָ֣יו צָרָ֑יו הָֽיְתָ֧ה יְרֽוּשָׁלִַ֛ם לְנִדָּ֖ה בֵּֽינֵיהֶֽם׃ 
<a target = '_blank' href='https://geulah.org.il/HaTanach/verse/?verse=203970'/> (1,18)</a> צַדִּ֥יק ה֛וּא יְהֹוָ֖ה כִּי־פִ֣יהוּ מָרִ֑יתִי שִׁמְעוּ־נָ֣א כָל־ָֽ֯עַמִּ֗ים וּרְאוּ֙ מַכְאֹבִ֔י בְּתֽוּלֹתַ֥י וּבַֽחוּרַ֖י הָֽלְכ֥וּ בַשֶּֽׁבִי׃ 
<a target = '_blank' href='https://geulah.org.il/HaTanach/verse/?verse=203980'/> (1,19)</a> קָרָ֤אתִי לַֽמְאַֽהֲבַי֙ הֵ֣מָּה רִמּ֔וּנִי כֹּֽהֲנַ֥י וּזְקֵנַ֖י בָּעִ֣יר גָּוָ֑עוּ כִּֽי־בִקְשׁ֥וּ אֹ֨כֶל֨ לָ֔מֹו וְיָשִׁ֖יבוּ אֶת־נַפְשָֽׁם׃ 
<a target = '_blank' href='https://geulah.org.il/HaTanach/verse/?verse=203990'/> (1,20)</a> רְאֵ֨ה יְהֹוָ֤ה כִּֽי־צַר־לִי֙ מֵעַ֣י חֳמַרְמָ֔ר֯וּ נֶהְפַּ֤ךְ לִבִּי֙ בְּקִרְבִּ֔י כִּ֥י מָרֹ֖ו מָרִ֑יתִי מִח֥וּץ שִׁכְּלָה־חֶ֖רֶב בַּבַּ֥יִת כַּמָּֽוֶת׃ 
<a target = '_blank' href='https://geulah.org.il/HaTanach/verse/?verse=204000'/> (1,21)</a> שָֽׁמְע֞וּ כִּ֧י נֶֽאֱנָחָ֣ה אָ֗נִי אֵ֤ין מְנַחֵם֙ לִ֔י כָּל־אֹ֨יְבַ֜י שָֽׁמְע֤וּ רָֽעָתִי֙ שָׂ֔שׂוּ כִּ֥י אַתָּ֖ה עָשִׂ֑יתָ הֵבֵ֥אתָ יֹֽום־קָרָ֖אתָ וְיִֽהְי֥וּ כָמֹֽנִי׃ 
<a target = '_blank' href='https://geulah.org.il/HaTanach/verse/?verse=204010'/> (1,22)</a> תָּבֹ֨א כָל־רָֽעָתָ֤ם לְפָנֶ֨יךָ֙ וְעֹולֵ֣ל לָ֔מֹו כַּֽאֲשֶׁ֥ר עֹולַ֛לְתָּ לִ֖י עַ֣ל כָּל־פְּשָׁעָ֑י כִּֽי־רַבֹּ֥ות אַנְחֹתַ֖י וְלִבִּ֥י דַוָּֽי׃ פ 
<a target = '_blank' href='https://geulah.org.il/HaTanach/verse/?verse=204020'/> (2,1)</a> אֵיכָה֩ יָעִ֨יב בְּאַפֹּ֤ו ׀ אֲדֹנָי֙ אֶת־בַּת־צִיֹּ֔ון הִשְׁלִ֤יךְ מִשָּׁמַ֨יִם֙ אֶ֔רֶץ תִּפְאֶ֖רֶת יִשְׂרָאֵ֑ל וְלֹֽא־זָכַ֥ר הֲדֹם־רַגְלָ֖יו בְּיֹ֥ום אַפֹּֽו׃ 
<a target = '_blank' href='https://geulah.org.il/HaTanach/verse/?verse=204030'/> (2,2)</a> בִּלַּ֨ע אֲדֹנָ֜י ְ֯לֹ֣א חָמַ֗ל אֵ֚ת כָּל־נְאֹ֣ות יַֽעֲקֹ֔ב הָרַ֧ס בְּעֶבְרָתֹ֛ו מִבְצְרֵ֥י בַת־יְהוּדָ֖ה הִגִּ֣יעַ לָאָ֑רֶץ חִלֵּ֥ל מַמְלָכָ֖ה וְשָׂרֶֽיהָ׃ 
<a target = '_blank' href='https://geulah.org.il/HaTanach/verse/?verse=204040'/> (2,3)</a> גָּדַ֣ע בָּֽחֳרִי־אַ֗ף כֹּ֚ל קֶ֣רֶן יִשְׂרָאֵ֔ל הֵשִׁ֥יב אָחֹ֛ור יְמִינֹ֖ו מִפְּנֵ֣י אֹויֵ֑ב וַיִּבְעַ֤ר בְּיַֽעֲקֹב֙ כְּאֵ֣שׁ לֶֽהָבָ֔ה אָֽכְלָ֖ה סָבִֽיב׃ 
<a target = '_blank' href='https://geulah.org.il/HaTanach/verse/?verse=204050'/> (2,4)</a> דָּרַ֨ךְ קַשְׁתֹּ֜ו כְּאֹויֵ֗ב נִצָּ֤ב יְמִינֹו֙ כְּצָ֔ר וַיַּֽהֲרֹ֔ג כֹּ֖ל מַֽחֲמַדֵּי־עָ֑יִן בְּאֹ֨הֶל֨ בַּת־צִיֹּ֔ון שָׁפַ֥ךְ כָּאֵ֖שׁ חֲמָתֹֽו׃ 
<a target = '_blank' href='https://geulah.org.il/HaTanach/verse/?verse=204060'/> (2,5)</a> הָיָ֨ה אֲדֹנָ֤י ׀ כְּאֹויֵב֨ בִּלַּ֣ע יִשְׂרָאֵ֔ל בִּלַּע֙ כָּל־אַרְמְנֹותֶ֔יהָ שִׁחֵ֖ת מִבְצָרָ֑יו וַיֶּ֙רֶב֙ בְּבַת־יְהוּדָ֔ה תַּֽאֲנִיָּ֖ה וַֽאֲנִיָּֽה׃ 
<a target = '_blank' href='https://geulah.org.il/HaTanach/verse/?verse=204070'/> (2,6)</a> וַיַּחְמֹ֤ס כַּגַּן֙ שֻׂכֹּ֔ו שִׁחֵ֖ת מֹֽעֲדֹ֑ו שִׁכַּ֨ח יְהֹוָ֤ה ׀ בְּצִיֹּון֙ מֹועֵ֣ד וְשַׁבָּ֔ת וַיִּנְאַ֥ץ בְּזַֽעַם־אַפֹּ֖ו מֶ֥לֶךְ וְכֹהֵֽן׃ 
<a target = '_blank' href='https://geulah.org.il/HaTanach/verse/?verse=204080'/> (2,7)</a> זָנַ֨ח אֲדֹנָ֤י ׀ מִזְבְּחֹו֙ נִאֵ֣ר מִקְדָּשֹׁ֔ו הִסְגִּיר֙ בְּיַד־אֹויֵ֔ב חֹומֹ֖ת אַרְמְנֹותֶ֑יהָ קֹ֛ול נָֽתְנ֥וּ בְּבֵֽית־יְהֹוָ֖ה כְּיֹ֥ום מֹועֵֽד׃ 
<a target = '_blank' href='https://geulah.org.il/HaTanach/verse/?verse=204090'/> (2,8)</a> חָשַׁ֨ב יְהֹוָ֤ה ׀ לְהַשְׁחִית֨ חֹומַ֣ת בַּת־צִיֹּ֔ון נָ֣טָה קָ֔ו לֹֽא־הֵשִׁ֥יב יָדֹ֖ו מִבַּלֵּ֑עַ וַיַּֽאֲבֶל־חֵ֥ל וְחֹומָ֖ה יַחְדָּ֥ו אֻמְלָֽלוּ׃ 
<a target = '_blank' href='https://geulah.org.il/HaTanach/verse/?verse=204100'/> (2,9)</a> טָֽ֯בְע֤וּ בָאָ֨רֶץ֨ שְׁעָרֶ֔יהָ אִבַּ֥ד וְשִׁבַּ֖ר בְּרִיחֶ֑יהָ מַלְכָּ֨הּ וְשָׂרֶ֤יהָ בַגֹּויִם֙ אֵ֣ין תֹּורָ֔ה גַּם־נְבִיאֶ֕יהָ לֹֽא־מָֽצְא֥וּ חָזֹ֖ון מֵֽיְהֹוָֽה׃ 
<a target = '_blank' href='https://geulah.org.il/HaTanach/verse/?verse=204110'/> (2,10)</a> יֵשְׁב֨וּ לָאָ֤רֶץ יִדְּמוּ֙ זִקְנֵ֣י בַת־צִיֹּ֔ון הֶֽעֱל֤וּ עָפָר֨ עַל־רֹאשָׁ֔ם חָֽגְר֖וּ שַׂקִּ֑ים הֹורִ֤ידוּ לָאָ֨רֶץ֙ רֹאשָׁ֔ן בְּתוּלֹ֖ת יְרֽוּשָׁלִָֽם׃ 
<a target = '_blank' href='https://geulah.org.il/HaTanach/verse/?verse=204120'/> (2,11)</a> כָּל֨וּ בַדְּמָעֹ֤ות עֵינַי֨ חֳמַרְמְר֣וּ מֵעַ֔י נִשְׁפַּ֤ךְ לָאָ֨רֶץ֙ כְּבֵדִ֔י עַל־שֶׁ֖בֶר בַּת־עַמִּ֑י בֵּֽעָטֵ֤ף עֹולֵל֨ וְיֹונֵ֔ק בִּרְחֹבֹ֖ות קִרְיָֽה׃ 
<a target = '_blank' href='https://geulah.org.il/HaTanach/verse/?verse=204130'/> (2,12)</a> לְאִמֹּתָם֙ יֹֽאמְר֔וּ אַיֵּ֖ה דָּגָ֣ן וָיָ֑יִן בְּהִֽתְעַטְּפָ֤ם כֶּֽחָלָל֨ בִּרְחֹבֹ֣ות עִ֔יר בְּהִשְׁתַּפֵּ֣ךְ נַפְשָׁ֔ם אֶל־חֵ֖יק אִמֹּתָֽם׃ 
<a target = '_blank' href='https://geulah.org.il/HaTanach/verse/?verse=204140'/> (2,13)</a> מָֽה־אֲעִו֯דֵ֞ךְ מָ֣ה אֲדַמֶּה־לָּ֗ךְ הַבַּת֙ יְר֣וּשָׁלִַ֔ם מָ֤ה אַשְׁוֶה־לָּךְ֙ וַֽאֲנַֽחֲמֵ֔ךְ בְּתוּלַ֖ת בַּת־צִיֹּ֑ון כִּֽי־גָדֹ֥ול כַּיָּ֛ם שִׁבְרֵ֖ךְ מִ֥י יִרְפָּא־לָֽךְ׃ 
<a target = '_blank' href='https://geulah.org.il/HaTanach/verse/?verse=204150'/> (2,14)</a> נְבִיאַ֗יִךְ חָ֤זוּ לָךְ֨ שָׁ֣וְא וְתָפֵ֔ל וְלֹֽא־גִלּ֥וּ עַל־עֲוֹנֵ֖ךְ לְהָשִׁ֣יב שְׁביּ֯תֵ֑ךְ וַיֶּ֣חֱזוּ לָ֔ךְ מַשְׂאֹ֥ות שָׁ֖וְא וּמַדּוּחִֽים׃ 
<a target = '_blank' href='https://geulah.org.il/HaTanach/verse/?verse=204160'/> (2,15)</a> סָֽפְק֨וּ עָלַ֤יִךְ כַּפַּ֨יִם֙ כָּל־עֹ֣בְרֵי דֶ֔רֶךְ שָֽׁרְקוּ֙ וַיָּנִ֣עוּ רֹאשָׁ֔ם עַל־בַּ֖ת יְרֽוּשָׁלִָ֑ם הֲזֹ֣את הָעִ֗יר שֶׁיֹּֽאמְרוּ֙ כְּלִ֣ילַת יֹ֔פִי מָשֹׂ֖ושׂ לְכָל־הָאָֽרֶץ׃ 
<a target = '_blank' href='https://geulah.org.il/HaTanach/verse/?verse=204170'/> (2,16)</a> פָּצ֨וּ עָלַ֤יִךְ פִּיהֶם֙ כָּל־אֹ֣ויְבַ֔יִךְ שָֽׁרְקוּ֙ וַיַּֽחַרְקוּ־שֵׁ֔ן אָֽמְר֖וּ בִּלָּ֑עְנוּ אַ֣ךְ זֶ֥ה הַיֹּ֛ום שֶׁקִּוִּינֻ֖הוּ מָצָ֥אנוּ רָאִֽינוּ׃ 
<a target = '_blank' href='https://geulah.org.il/HaTanach/verse/?verse=204180'/> (2,17)</a> עָשָׂ֨ה יְהוָ֜ה אֲשֶׁ֣ר זָ֯מָ֗ם בִּצַּ֤ע אֶ֯מְרָתֹו֙ אֲשֶׁ֣ר צִוָּ֣ה מִֽימֵי־קֶ֔דֶם הָרַ֖ס וְלֹ֣א חָמָ֑ל וַיְשַׂמַּ֤ח עָלַ֨יִךְ֙ אֹויֵ֔ב הֵרִ֖ים קֶ֥רֶן צָרָֽיִךְ׃ 
<a target = '_blank' href='https://geulah.org.il/HaTanach/verse/?verse=204190'/> (2,18)</a> צָעַ֥ק לִבָּ֖ם אֶל־אֲדֹנָ֑י חֹומַ֣ת בַּת־צִ֠יֹּון הֹורִ֨ידִי כַנַּ֤חַל דִּמְעָה֙ יֹומָ֣ם וָלַ֔יְלָה אַל־תִּתְּנִ֤י פוּגַת֙ לָ֔ךְ אַל־תִּדֹּ֖ם בַּת־עֵינֵֽךְ׃ 
<a target = '_blank' href='https://geulah.org.il/HaTanach/verse/?verse=204200'/> (2,19)</a> ק֣וּמִי ׀ רֹ֣נִּי בַלַּ֗יְלָ֯ לְרֹאשׁ֙ אַשְׁמֻרֹ֔ות שִׁפְכִ֤י כַמַּ֨יִם֙ לִבֵּ֔ךְ נֹ֖כַח פְּנֵ֣י אֲדֹנָ֑י שְׂאִ֧י אֵלָ֣יו כַּפַּ֗יִךְ עַל־נֶ֙פֶשׁ֙ עֹֽולָלַ֔יִךְ הָֽעֲטוּפִ֥ים בְּרָעָ֖ב בְּרֹ֥אשׁ כָּל־חוּצֹֽות׃ 
<a target = '_blank' href='https://geulah.org.il/HaTanach/verse/?verse=204210'/> (2,20)</a> רְאֵ֤ה יְהֹוָה֙ וְֽהַבִּ֔יטָה לְמִ֖י עֹולַ֣לְתָּ כֹּ֑ה אִם־תֹּאכַ֨לְנָה נָשִׁ֤ים פִּרְיָם֙ עֹֽלֲלֵ֣י טִפֻּחִ֔ים אִם־יֵֽהָרֵ֛ג בְּמִקְדַּ֥שׁ אֲדֹנָ֖י כֹּהֵ֥ן וְנָבִֽיא׃ 
<a target = '_blank' href='https://geulah.org.il/HaTanach/verse/?verse=204220'/> (2,21)</a> שָֽׁכְב֨וּ לָאָ֤רֶץ חוּצֹות֙ נַ֣עַר וְזָקֵ֔ן בְּתֽוּלֹתַ֥י וּבַֽחוּרַ֖י נָֽפְל֣וּ בֶחָ֑רֶב הָרַ֨גְתָּ֙ בְּיֹ֣ום אַפֶּ֔ךָ טָבַ֖חְתָּ לֹ֥א חָמָֽלְתָּ׃ 
<a target = '_blank' href='https://geulah.org.il/HaTanach/verse/?verse=204230'/> (2,22)</a> תִּקְרָא֩ כְיֹ֨ום מֹועֵ֤ד מְגוּרַי֙ מִסָּבִ֔יב וְלֹ֥א הָיָ֛ה בְּיֹ֥ום אַף־יְהֹוָ֖ה פָּלִ֣יט וְשָׂרִ֑יד אֲשֶׁר־טִפַּ֥חְתִּי וְרִבִּ֖יתִי אֹֽיְבִ֥י כִלָּֽם׃ פ 
<a target = '_blank' href='https://geulah.org.il/HaTanach/verse/?verse=204240'/> (3,1)</a> אֲנִ֤י הַגֶּ֙בֶר֙ רָאָ֣ה עֳנִ֔י בְּשֵׁ֖בֶט עֶבְרָתֹֽו׃ 
<a target = '_blank' href='https://geulah.org.il/HaTanach/verse/?verse=204250'/> (3,2)</a> אֹותִ֥י נָהַ֛ג וַיֹּלַ֖ךְ ח֥שֶׁךְ וְלֹא־אֹֽור׃ 
<a target = '_blank' href='https://geulah.org.il/HaTanach/verse/?verse=204260'/> (3,3)</a> אַ֣ךְ בִּ֥י יָשֻׁ֛ב יַהֲפֹ֥ךְ יָדֹ֖ו כָּל־הַיֹּֽום׃ פ 
<a target = '_blank' href='https://geulah.org.il/HaTanach/verse/?verse=204270'/> (3,4)</a> בִּלָּ֤ה בְשָׂרִי֨ וְעֹורִ֔י שִׁבַּ֖ר עַצְמֹותָֽי׃ 
<a target = '_blank' href='https://geulah.org.il/HaTanach/verse/?verse=204280'/> (3,5)</a> בָּנָ֥ה עָלַ֛י וַיַּקַּ֖ף רֹ֥אשׁ וּתְלָאָֽה׃ 
<a target = '_blank' href='https://geulah.org.il/HaTanach/verse/?verse=204290'/> (3,6)</a> בְּמַֽחֲשַׁכִּ֥ים הֹֽושִׁיבַ֖נִי כְּמֵתֵ֥י עֹולָֽם׃ ס 
<a target = '_blank' href='https://geulah.org.il/HaTanach/verse/?verse=204300'/> (3,7)</a> גָּדַ֧ר בַּֽעֲדִ֛י וְלֹ֥א אֵצֵ֖א הִכְבִּ֥יד נְחָשְׁתִּֽי׃ 
<a target = '_blank' href='https://geulah.org.il/HaTanach/verse/?verse=204310'/> (3,8)</a> גַּ֣ם כִּ֤י אֶזְעַק֙ וַֽאֲשַׁוֵּ֔עַ שָׂתַ֖ם תְּפִלָּתִֽי׃ 
<a target = '_blank' href='https://geulah.org.il/HaTanach/verse/?verse=204320'/> (3,9)</a> גָּדַ֤ר דְּרָכַי֙ בְּגָזִ֔ית נְתִֽיבֹתַ֖י עִוָּֽה׃ ס 
<a target = '_blank' href='https://geulah.org.il/HaTanach/verse/?verse=204330'/> (3,10)</a> דֹּ֣ב אֹרֵ֥ב הוּא֙ לִ֔י אֲרִ֖יה֯ בְּמִסְתָּרִֽים׃ 
<a target = '_blank' href='https://geulah.org.il/HaTanach/verse/?verse=204340'/> (3,11)</a> דְּרָכַ֥י סֹורֵ֛ר וַֽיְפַשְּׁחֵ֖נִי שָׂמַ֥נִי שֹׁומֵֽם׃ 
<a target = '_blank' href='https://geulah.org.il/HaTanach/verse/?verse=204350'/> (3,12)</a> דָּרַ֤ךְ קַשְׁתֹּו֙ וַיַּצִּיבֵ֔נִי כַּמַּטָּרָ֖א֯ לַחֵֽץ׃ פ 
<a target = '_blank' href='https://geulah.org.il/HaTanach/verse/?verse=204360'/> (3,13)</a> הֵבִיא֨ בְּכִלְיֹתָ֔י֯ בְּנֵ֖י אַשְׁפָּתֹֽו׃ 
<a target = '_blank' href='https://geulah.org.il/HaTanach/verse/?verse=204370'/> (3,14)</a> הָיִ֤יתִי שְּׂחֹק֨ לְכָל־עַמִּ֔י נְגִֽינָתָ֖ם כָּל־הַיֹּֽום׃ 
<a target = '_blank' href='https://geulah.org.il/HaTanach/verse/?verse=204380'/> (3,15)</a> הִשְׂבִּיעַ֥נִי בַמְּרֹורִ֖ים הִרְוַ֥נִי לַֽעֲנָֽה׃ פ 
<a target = '_blank' href='https://geulah.org.il/HaTanach/verse/?verse=204390'/> (3,16)</a> וַיַּגְרֵ֤ס בֶּֽחָצָץ֙ שִׁ֯נָּ֔י הִכְפִּישַׁ֖נִי בָּאֵֽפֶר׃ 
<a target = '_blank' href='https://geulah.org.il/HaTanach/verse/?verse=204400'/> (3,17)</a> וַתִּזְנַ֧ח מִשָּׁלֹ֛ום נַפְשִׁ֖י נָשִׁ֥יתִי טֹובָֽה׃ 
<a target = '_blank' href='https://geulah.org.il/HaTanach/verse/?verse=204410'/> (3,18)</a> וָֽאֹמַר֙ אָבַ֣ד נִצְחִ֔י וְתֹֽוחַלְתִּ֖י מֵֽיְהֹוָֽה׃ פ 
<a target = '_blank' href='https://geulah.org.il/HaTanach/verse/?verse=204420'/> (3,19)</a> זְכָר־עָנְיִ֥י וּמְרוּדִ֖י לַֽעֲנָ֥ה וָרֹֽאשׁ׃ 
<a target = '_blank' href='https://geulah.org.il/HaTanach/verse/?verse=204430'/> (3,20)</a> זָכֹ֣ור תִּזְכֹּ֔ור וְתָשׁ֥יּ֯חַ עָלַ֖י נַפְשִֽׁי׃ 
<a target = '_blank' href='https://geulah.org.il/HaTanach/verse/?verse=204440'/> (3,21)</a> זֹ֛את אָשִׁ֥יב אֶל־לִבִּ֖י עַל־כֵּ֥ן אֹוחִֽיל׃ ס 
<a target = '_blank' href='https://geulah.org.il/HaTanach/verse/?verse=204450'/> (3,22)</a> חַֽסְדֵּ֤֯י יְהֹוָה֙ כִּ֣י לֹֽא־תָ֔מְ֯נוּ כִּ֥י לֹֽא־כָל֖וּ רַֽחֲמָֽיו׃ 
<a target = '_blank' href='https://geulah.org.il/HaTanach/verse/?verse=204460'/> (3,23)</a> חֲדָשִׁים֙ לַבְּקָרִ֔ים רַבָּ֖ה אֱמֽוּנָתֶֽךָ׃ 
<a target = '_blank' href='https://geulah.org.il/HaTanach/verse/?verse=204470'/> (3,24)</a> חֶלְקִ֤י יְהֹוָה֙ אָֽמְרָ֣ה נַפְשִׁ֔י עַל־כֵּ֖ן אֹוחִ֥יל לֹֽו׃ ס 
<a target = '_blank' href='https://geulah.org.il/HaTanach/verse/?verse=204480'/> (3,25)</a> טֹ֤וב יְהֹוָה֙ לְקֹוָ֔ו לְנֶ֖פֶשׁ תִּדְרְשֶֽׁנּוּ׃ 
<a target = '_blank' href='https://geulah.org.il/HaTanach/verse/?verse=204490'/> (3,26)</a> טֹ֤וב וְיָחִיל֨ וְדוּמָ֔ם לִתְשׁוּעַ֖ת יְהֹוָֽה׃ 
<a target = '_blank' href='https://geulah.org.il/HaTanach/verse/?verse=204500'/> (3,27)</a> טֹ֣וב לַגֶּ֔בֶר כִּֽי־יִשָּׂ֥א עֹ֖ל בִּנְעוּרָֽיו׃ ס 
<a target = '_blank' href='https://geulah.org.il/HaTanach/verse/?verse=204510'/> (3,28)</a> יֵשֵׁ֤ב בָּדָד֙ וְיִדֹּ֔ם כִּ֥י נָטַ֖ל עָלָֽיו׃ 
<a target = '_blank' href='https://geulah.org.il/HaTanach/verse/?verse=204520'/> (3,29)</a> יִתֵּ֤ן בֶּֽעָפָר֙ פִּ֔יהוּ אוּלַ֖י יֵ֥שׁ תִּקְוָֽה׃ 
<a target = '_blank' href='https://geulah.org.il/HaTanach/verse/?verse=204530'/> (3,30)</a> יִתֵּ֧ן לְמַכֵּ֛הוּ לֶ֖חִי יִשְׂבַּ֥ע בְּחֶרְפָּֽה׃ ס 
<a target = '_blank' href='https://geulah.org.il/HaTanach/verse/?verse=204540'/> (3,31)</a> כִּ֣י לֹ֥א יִזְנַ֛ח לְעֹולָ֖ם אֲדֹנָֽי׃ 
<a target = '_blank' href='https://geulah.org.il/HaTanach/verse/?verse=204550'/> (3,32)</a> כִּ֣י אִם־הֹוגָ֔ה וְרִחַ֖ם כְּרֹ֥ב חֲסָדָֽו֯׃ 
<a target = '_blank' href='https://geulah.org.il/HaTanach/verse/?verse=204560'/> (3,33)</a> כִּ֣י לֹ֤א עִנָּה֙ מִלִּבֹּ֔ו וַיַּגֶּ֖ה בְּנֵי־אִֽישׁ׃ ס 
<a target = '_blank' href='https://geulah.org.il/HaTanach/verse/?verse=204570'/> (3,34)</a> ֯לְדַכֵּא֙ תַּ֣חַת רַגְלָ֔יו כֹּ֖ל אֲסִ֥ירֵי אָֽרֶץ׃ 
<a target = '_blank' href='https://geulah.org.il/HaTanach/verse/?verse=204580'/> (3,35)</a> לְהַטֹּות֙ מִשְׁפַּט־גָּ֔בֶ֯ר נֶ֖גֶד פְּנֵ֥י עֶלְיֹֽון׃ 
<a target = '_blank' href='https://geulah.org.il/HaTanach/verse/?verse=204590'/> (3,36)</a> לְעַ֯וֵּ֤ת אָדָם֙ בְּרִיבֹ֔ו אֲדֹנָ֖י לֹ֥א רָאָֽה׃ ס 
<a target = '_blank' href='https://geulah.org.il/HaTanach/verse/?verse=204600'/> (3,37)</a> מִ֣י זֶ֤ה אָמַר֨ וַתֶּ֔הִי אֲדֹנָ֖י לֹ֥א צִוָּֽה׃ 
<a target = '_blank' href='https://geulah.org.il/HaTanach/verse/?verse=204610'/> (3,38)</a> מִפִּ֤י עֶלְיֹון֙ לֹ֣א תֵצֵ֔א הָֽרָעֹ֖ות וְהַטֹּֽוב׃ 
<a target = '_blank' href='https://geulah.org.il/HaTanach/verse/?verse=204620'/> (3,39)</a> מַה־יִּתְאֹונֵן֙ אָדָ֣ם חָ֔י גֶּ֖בֶר עַל־חֲטָאָֽו֯׃ ס 
<a target = '_blank' href='https://geulah.org.il/HaTanach/verse/?verse=204630'/> (3,40)</a> נַחְפְּשָׂ֤ה דְרָכֵ֨ינוּ֙ וְֽנַחְקֹ֔ורָה וְנָשׁ֖וּבָה עַד־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=204640'/> (3,41)</a> נִשָּׂ֤א לְבָבֵ֨נוּ֙ אֶל־כַּפָּ֔יִ֯ם אֶל־אֵ֖ל בַּשָּׁמָֽיִם׃ 
<a target = '_blank' href='https://geulah.org.il/HaTanach/verse/?verse=204650'/> (3,42)</a> נַ֤חְנוּ פָשַׁ֨עְנוּ֙ וּמָרִ֔ינוּ אַתָּ֖ה לֹ֥א סָלָֽחְתָּ׃ ס 
<a target = '_blank' href='https://geulah.org.il/HaTanach/verse/?verse=204660'/> (3,43)</a> סַכֹּ֤ותָה בָאַף֙ וַֽתִּרְדְּפֵ֔נוּ הָרַ֖גְתָּ לֹ֥א חָמָֽלְתָּ׃ 
<a target = '_blank' href='https://geulah.org.il/HaTanach/verse/?verse=204670'/> (3,44)</a> סַכֹּ֤תָה בֶֽעָנָן֙ לָ֔ךְ מֵֽעֲבֹ֖ור תְּפִלָּֽה׃ 
<a target = '_blank' href='https://geulah.org.il/HaTanach/verse/?verse=204680'/> (3,45)</a> סְחִ֧י וּמָאֹ֛וס תְּשִׂימֵ֖נוּ בְּקֶ֥רֶב הָֽעַמִּֽים׃ ס 
<a target = '_blank' href='https://geulah.org.il/HaTanach/verse/?verse=204690'/> (3,46)</a> פָּצ֥וּ עָלֵ֛ינוּ פִּיהֶ֖ם כָּל־אֹֽיְבֵֽינוּ׃ 
<a target = '_blank' href='https://geulah.org.il/HaTanach/verse/?verse=204700'/> (3,47)</a> פַּ֧חַד וָפַ֛חַת הָ֥יָה לָ֖נוּ הַשֵּׁ֥את וְהַשָּֽׁבֶר׃ 
<a target = '_blank' href='https://geulah.org.il/HaTanach/verse/?verse=204710'/> (3,48)</a> פַּלְגֵי־מַ֨יִם֙ תֵּרַ֣ד עֵינִ֔י עַל־שֶׁ֖בֶר בַּת־עַמִּֽי׃ ס 
<a target = '_blank' href='https://geulah.org.il/HaTanach/verse/?verse=204720'/> (3,49)</a> עֵינִ֧י נִגְּרָ֛ה וְלֹ֥א תִדְמֶ֖ה מֵאֵ֥ין הֲפֻגֹֽות׃ 
<a target = '_blank' href='https://geulah.org.il/HaTanach/verse/?verse=204730'/> (3,50)</a> עַד־יַשְׁקִ֣יף וְיֵ֔רֶא יְהֹוָ֖ה מִשָּׁמָֽיִם׃ 
<a target = '_blank' href='https://geulah.org.il/HaTanach/verse/?verse=204740'/> (3,51)</a> עֵינִי֙ עֹֽולְלָ֣ה לְנַפְשִׁ֔י מִכֹּ֖ל בְּנֹ֥ות עִירִֽי׃ ס 
<a target = '_blank' href='https://geulah.org.il/HaTanach/verse/?verse=204750'/> (3,52)</a> צֹ֥וד צָד֛וּנִי כַּצִּפֹּ֖ור אֹֽיְבַ֥י חִנָּֽם׃ 
<a target = '_blank' href='https://geulah.org.il/HaTanach/verse/?verse=204760'/> (3,53)</a> צָֽמְת֤וּ בַבֹּור֙ חַיָּ֔י֯ וַיַּדּוּ־אֶ֖בֶן בִּֽי׃ 
<a target = '_blank' href='https://geulah.org.il/HaTanach/verse/?verse=204770'/> (3,54)</a> צָֽפוּ־מַ֥יִם עַל־רֹאשִׁ֖י אָמַ֥רְתִּי נִגְזָֽרְתִּי׃ ס 
<a target = '_blank' href='https://geulah.org.il/HaTanach/verse/?verse=204780'/> (3,55)</a> קָרָ֤אתִי שִׁמְךָ֙ יְהֹוָ֔ה מִבֹּ֖ור תַּחְתִּיֹּֽות׃ 
<a target = '_blank' href='https://geulah.org.il/HaTanach/verse/?verse=204790'/> (3,56)</a> קֹולִ֖י שָׁמָ֑עְתָּ אַל־תַּעְלֵ֧ם אָזְנְךָ֛ לְרַוְחָתִ֖י לְשַׁוְעָתִֽי׃ 
<a target = '_blank' href='https://geulah.org.il/HaTanach/verse/?verse=204800'/> (3,57)</a> קָרַ֙בְתָּ֙ בְּיֹ֣ום אֶקְרָאֶ֔ךָּ אָמַ֖רְתָּ אַל־תִּירָֽא׃ ס 
<a target = '_blank' href='https://geulah.org.il/HaTanach/verse/?verse=204810'/> (3,58)</a> רַ֧בְתָּ אֲדֹנָ֛י רִיבֵ֥י נַפְשִׁ֖י גָּאַ֥לְתָּ חַיָּֽי׃ 
<a target = '_blank' href='https://geulah.org.il/HaTanach/verse/?verse=204820'/> (3,59)</a> רָאִ֤יתָה יְהֹוָה֙ עַוָּ֣תָתִ֔י שָׁפְטָ֖ה מִשְׁפָּטִֽי׃ 
<a target = '_blank' href='https://geulah.org.il/HaTanach/verse/?verse=204830'/> (3,60)</a> רָאִ֨יתָה֨ כָּל־נִקְמָתָ֔ם כָּל־מַחְשְׁבֹתָ֖ם לִֽי׃ פ 
<a target = '_blank' href='https://geulah.org.il/HaTanach/verse/?verse=204840'/> (3,61)</a> שָׁמַ֤עְתָּ חֶרְפָּתָם֙ יְהֹוָ֔ה כָּל־מַחְשְׁבֹתָ֖ם עָלָֽי׃ 
<a target = '_blank' href='https://geulah.org.il/HaTanach/verse/?verse=204850'/> (3,62)</a> שִׂפְתֵ֤י קָמַי֙ וְהֶגְיֹונָ֔ם עָלַ֖י כָּל־הַיֹּֽום׃ 
<a target = '_blank' href='https://geulah.org.il/HaTanach/verse/?verse=204860'/> (3,63)</a> שִׁבְתָּ֤ם וְקִֽימָתָם֙ הַבִּ֔יטָה אֲנִ֖י מַנְגִּֽינָתָֽם׃ ס 
<a target = '_blank' href='https://geulah.org.il/HaTanach/verse/?verse=204870'/> (3,64)</a> תָּשִׁ֨יב לָהֶ֥ם גְּמ֛וּל יְהֹוָ֖ה כְּמַֽעֲשֵׂ֥ה יְדֵיהֶֽם׃ 
<a target = '_blank' href='https://geulah.org.il/HaTanach/verse/?verse=204880'/> (3,65)</a> תִּתֵּ֤ן לָהֶם֙ מְגִנַּת־לֵ֔ב תַּֽאֲלָֽתְךָ֖ לָהֶֽם׃ 
<a target = '_blank' href='https://geulah.org.il/HaTanach/verse/?verse=204890'/> (3,66)</a> תִּרְדֹּ֤ף בְּאַף֙ וְתַשְׁמִידֵ֔ם מִתַּ֖חַת שְׁמֵ֥י יְהֹוָֽה׃ פ 
<a target = '_blank' href='https://geulah.org.il/HaTanach/verse/?verse=204900'/> (4,1)</a> אֵיכָה֙ יוּעַ֣ם זָהָ֔ב יִשְׁנֶ֖א֯ הַכֶּ֣תֶם הַטֹּ֑וב תִּשְׁתַּפֵּ֨כְנָה֙ אַבְנֵי־קֹ֔דֶשׁ בְּרֹ֖אשׁ כָּל־חוּצֹֽות׃ 
<a target = '_blank' href='https://geulah.org.il/HaTanach/verse/?verse=204910'/> (4,2)</a> בְּנֵ֤י צִיֹּון֙ הַֽיְקָרִ֔ים הַֽמְסֻלָּאִ֖ים בַּפָּ֑ז אֵיכָ֤ה נֶחְשְׁבוּ֙ לְנִבְלֵי־חֶ֔רֶשׂ מַֽעֲשֵׂ֖ה יְדֵ֥י יֹוצֵֽר׃ 
<a target = '_blank' href='https://geulah.org.il/HaTanach/verse/?verse=204920'/> (4,3)</a> גַּם־תַּנִּי֯ן֙ חָ֣לְצוּ שַׁ֔ד הֵינִ֖יקוּ גּֽוּרֵיהֶ֑ן בַּת־עַמִּ֣י לְאַכְזָ֔ר כַּיְ ֯עֵנִ֖ים בַּמִּדְבָּֽר׃ 
<a target = '_blank' href='https://geulah.org.il/HaTanach/verse/?verse=204930'/> (4,4)</a> דָּבַ֨ק לְשֹׁ֥ון יֹונֵ֛ק אֶל־חִכֹּ֖ו בַּצָּמָ֑א עֹֽולָלִים֙ שָׁ֣אֲלוּ לֶ֔חֶם פֹּרֵ֖שׂ אֵ֥ין לָהֶֽם׃ 
<a target = '_blank' href='https://geulah.org.il/HaTanach/verse/?verse=204940'/> (4,5)</a> הָאֹֽכְלִים֨ לְמַ֣עֲדַנִּ֔ים נָשַׁ֖מּוּ בַּֽחוּצֹ֑ות הָֽאֱמֻנִים֙ עֲלֵ֣י תֹולָ֔ע חִבְּק֖וּ אַשְׁפַּתֹּֽות׃ 
<a target = '_blank' href='https://geulah.org.il/HaTanach/verse/?verse=204950'/> (4,6)</a> וַיִּגְדַּל֨ עֲוֹ֣ן בַּת־עַמִּ֔י מֵֽחַטַּ֖את סְדֹ֑ם הַֽהֲפוּכָ֣ה כְמֹו־רָ֔גַ֯ע וְלֹא־חָ֥לוּ בָ֖הּ יָדָֽיִם׃ 
<a target = '_blank' href='https://geulah.org.il/HaTanach/verse/?verse=204960'/> (4,7)</a> זַכּ֤וּ נְזִירֶ֨יהָ֙ מִשֶּׁ֔לֶג צַ֖חוּ מֵֽחָלָ֑ב אָ֤דְמוּ עֶ֨צֶם֙ מִפְּנִינִ֔ים סַפִּ֖יר גִּזְרָתָֽם׃ 
<a target = '_blank' href='https://geulah.org.il/HaTanach/verse/?verse=204970'/> (4,8)</a> חָשַׁ֤ךְ מִשְּׁחֹור֙ תָּֽאֳרָ֔ם לֹ֥א נִכְּר֖וּ בַּֽחוּצֹ֑ות צָפַ֤ד עֹורָם֨ עַל־עַצְמָ֔ם יָבֵ֖שׁ הָיָ֥ה כָעֵֽץ׃ 
<a target = '_blank' href='https://geulah.org.il/HaTanach/verse/?verse=204980'/> (4,9)</a> טֹובִ֤ים הָיוּ֙ חַלְלֵי־חֶ֔רֶב מֵֽחַלְלֵ֖י רָעָ֑ב שֶׁ֣הֵ֤֯ם יָזֻ֙בוּ֙ מְדֻקָּרִ֔ים מִתְּנוּבֹ֖ות שָׂדָֽי׃ 
<a target = '_blank' href='https://geulah.org.il/HaTanach/verse/?verse=204990'/> (4,10)</a> יְדֵ֗י נָשִׁים֙ רַֽחֲמָ֣נִיֹּ֔ות בִּשְּׁל֖וּ יַלְדֵיהֶ֑ן הָי֤וּ לְבָרֹות֙ לָ֔מֹו בְּשֶׁ֖בֶר בַּת־עַמִּֽי׃ 
<a target = '_blank' href='https://geulah.org.il/HaTanach/verse/?verse=205000'/> (4,11)</a> כִּלָּ֤ה יְהֹוָה֙ אֶת־חֲמָתֹ֔ו שָׁפַ֖ךְ חֲרֹ֣ון אַפֹּ֑ו וַיַּצֶּת־אֵ֣שׁ בְּצִיֹּ֔ון וַתֹּ֖אכַל יְסֹדֹתֶֽיהָ׃ 
<a target = '_blank' href='https://geulah.org.il/HaTanach/verse/?verse=205010'/> (4,12)</a> לֹ֤א הֶאֱמִ֙ינוּ֙ מַלְכֵי־אֶ֔רֶץ ו֯כֹּ֖ל יֽשְׁבֵ֣י תֵבֵ֑ל כִּ֤י יָבֹא֙ צַ֣ר וְאֹויֵ֔ב בְּשַֽׁעֲרֵ֖י יְרֽוּשָׁלִָֽם׃ 
<a target = '_blank' href='https://geulah.org.il/HaTanach/verse/?verse=205020'/> (4,13)</a> מֵֽחַטֹּ֣את נְבִיאֶ֔יהָ עֲוֹנֹ֖ת כֹּהֲנֶ֑יהָ הַשֹּֽׁפְכִ֥ים בְּקִרְבָּ֖הּ דַּ֥ם צַדִּיקִֽים׃ 
<a target = '_blank' href='https://geulah.org.il/HaTanach/verse/?verse=205030'/> (4,14)</a> נָע֤וּ עִוְרִים֙ בַּֽחוּצֹ֔ות נְגֹֽאֲל֖וּ בַּדָּ֑ם בְּלֹ֣א יֽוּכְל֔וּ יִגְּע֖וּ בִּלְבֻֽשֵׁיהֶֽם׃ 
<a target = '_blank' href='https://geulah.org.il/HaTanach/verse/?verse=205040'/> (4,15)</a> ס֣וּרוּ טָמֵ֞א קָ֣רְאוּ לָ֗מֹו ס֤וּרוּ ס֨וּרוּ֙ אַל־תִּגָּ֔עוּ כִּ֥י נָצ֖וּ גַּם־נָ֑עוּ אָֽמְרוּ֙ בַּגֹּויִ֔ם לֹ֥א יֹוסִ֖יפוּ לָגֽוּר׃ 
<a target = '_blank' href='https://geulah.org.il/HaTanach/verse/?verse=205050'/> (4,16)</a> פְּנֵ֤י יְהֹוָה֙ חִלְּקָ֔ם לֹ֥א יֹוסִ֖יף לְהַבִּיטָ֑ם פְּנֵ֤י כֹֽהֲנִים֙ לֹ֣א נָשָׂ֔אוּ זְ֯קֵנִ֖ים לֹ֥א חָנָֽנוּ׃ 
<a target = '_blank' href='https://geulah.org.il/HaTanach/verse/?verse=205060'/> (4,17)</a> עֹודֵ֨ינֻה֯֙ תִּכְלֶ֣ינָה עֵינֵ֔ינוּ אֶל־עֶזְרָתֵ֖נוּ הָ֑בֶל בְּצִפִּיָּתֵ֣נוּ צִפִּ֔ינוּ אֶל־גֹּ֖וי לֹ֥א יֹושִֽׁעַ׃ 
<a target = '_blank' href='https://geulah.org.il/HaTanach/verse/?verse=205070'/> (4,18)</a> צָד֣וּ צְעָדֵ֔ינוּ מִלֶּ֖כֶת בִּרְחֹֽבֹתֵ֑ינוּ קָרַ֥ב קִצֵּ֛נוּ מָלְא֥וּ יָמֵ֖ינוּ כִּי־בָ֥א קִצֵּֽנוּ׃ 
<a target = '_blank' href='https://geulah.org.il/HaTanach/verse/?verse=205080'/> (4,19)</a> קַלִּ֤ים הָיוּ֙ רֹֽדְפֵ֔ינוּ מִנִּשְׁרֵ֖י שָׁמָ֑יִם עַל־הֶֽהָרִ֣ים דְּלָקֻ֔נוּ בַּמִּדְבָּ֖ר אָ֥רְבוּ לָֽנוּ׃ 
<a target = '_blank' href='https://geulah.org.il/HaTanach/verse/?verse=205090'/> (4,20)</a> ר֤וּחַ אַפֵּ֨ינוּ֙ מְשִׁ֣יחַ יְהֹוָ֔ה נִלְכַּ֖ד בִּשְׁחִֽיתֹותָ֑ם אֲשֶׁ֣ר אָמַ֔רְנוּ בְּצִלֹּ֖ו נִֽחְיֶ֥ה בַגֹּויִֽם׃ 
<a target = '_blank' href='https://geulah.org.il/HaTanach/verse/?verse=205100'/> (4,21)</a> שִׂ֤ישִׂי וְשִׂמְחִי֙ בַּת־אֱדֹ֔ום יֹושֶׁ֖בֶתי֯ בְּאֶ֣רֶץ ע֑וּץ גַּם־עָלַ֨יִךְ֙ תַּֽעֲבָר־כֹּ֔וס תִּשְׁכְּרִ֖י וְתִתְעָרִֽי׃ 
<a target = '_blank' href='https://geulah.org.il/HaTanach/verse/?verse=205110'/> (4,22)</a> תַּם־עֲוֹנֵךְ֙ בַּת־צִיֹּ֔ון לֹ֥א יֹוסִ֖יף לְהַגְלֹותֵ֑ךְ פָּקַ֤ד עֲוֹנֵךְ֙ בַּת־אֱדֹ֔ום גִּלָּ֖ה עַל־חַטֹּאתָֽיִךְ׃ פ 
<a target = '_blank' href='https://geulah.org.il/HaTanach/verse/?verse=205120'/> (5,1)</a> זְכֹ֤ר יְהֹוָה֙ מֶֽה־הָ֣יָה לָ֔נוּ הַבִּ֖יטָ֯ וּרְאֵ֥ה אֶת־חֶרְפָּתֵֽנוּ׃ 
<a target = '_blank' href='https://geulah.org.il/HaTanach/verse/?verse=205130'/> (5,2)</a> נַֽחֲלָתֵ֨נוּ֨ נֶֽהֶפְכָ֣ה לְזָרִ֔ים בָּתֵּ֖ינוּ לְנָכְרִֽים׃ 
<a target = '_blank' href='https://geulah.org.il/HaTanach/verse/?verse=205140'/> (5,3)</a> יְתֹומִ֤ים הָיִ֨ינוּ֨ ְ֯אֵ֣ין אָ֔ב אִמֹּתֵ֖ינוּ כְּאַלְמָנֹֽות׃ 
<a target = '_blank' href='https://geulah.org.il/HaTanach/verse/?verse=205150'/> (5,4)</a> מֵימֵ֙ינוּ֙ בְּכֶ֣סֶף שָׁתִ֔ינוּ עֵצֵ֖ינוּ בִּמְחִ֥יר יָבֹֽאוּ׃ 
<a target = '_blank' href='https://geulah.org.il/HaTanach/verse/?verse=205160'/> (5,5)</a> עַ֤ל צַוָּארֵ֨נוּ֙ נִרְדָּ֔פְ֯נוּ יָגַ֖עְנוּ ְ֯לֹ֥א הֽוּנַח־לָֽנוּ׃ 
<a target = '_blank' href='https://geulah.org.il/HaTanach/verse/?verse=205170'/> (5,6)</a> מִצְרַ֨יִם֙ נָתַ֣נּוּ יָ֔ד אַשּׁ֖וּר לִשְׂבֹּ֥עַ לָֽחֶם׃ 
<a target = '_blank' href='https://geulah.org.il/HaTanach/verse/?verse=205180'/> (5,7)</a> אֲבֹתֵ֤ינוּ חָֽטְאוּ֙ ְ֯אֵינָ֔ם ַֽ֯אֲנַ֖חְנוּ עֲוֹנֹֽתֵיהֶ֥ם סָבָֽלְנוּ׃ 
<a target = '_blank' href='https://geulah.org.il/HaTanach/verse/?verse=205190'/> (5,8)</a> עֲבָדִים֙ מָ֣שְׁלוּ בָ֔נוּ פֹּרֵ֖ק אֵ֥ין מִיָּדָֽם׃ 
<a target = '_blank' href='https://geulah.org.il/HaTanach/verse/?verse=205200'/> (5,9)</a> בְּנַפְשֵׁ֨נוּ֨ נָבִ֣יא לַחְמֵ֔נוּ מִפְּנֵ֖י חֶ֥רֶב הַמִּדְבָּֽר׃ 
<a target = '_blank' href='https://geulah.org.il/HaTanach/verse/?verse=205210'/> (5,10)</a> עֹורֵ֨נוּ֙ כְּתַנּ֣וּר נִכְמָ֔רוּ מִפְּנֵ֖י זַלְעֲפֹ֥ות רָעָֽב׃ 
<a target = '_blank' href='https://geulah.org.il/HaTanach/verse/?verse=205220'/> (5,11)</a> נָשִׁים֙ בְּצִיֹּ֣ון עִנּ֔וּ בְּתֻלֹ֖ת בְּעָרֵ֥י יְהוּדָֽה׃ 
<a target = '_blank' href='https://geulah.org.il/HaTanach/verse/?verse=205230'/> (5,12)</a> שָׂרִים֙ בְּיָדָ֣ם נִתְל֔וּ פְּנֵ֥י זְקֵנִ֖ים לֹ֥א נֶהְדָּֽרוּ׃ 
<a target = '_blank' href='https://geulah.org.il/HaTanach/verse/?verse=205240'/> (5,13)</a> בַּֽחוּרִים֨ טְחֹ֣ון נָשָׂ֔אוּ וּנְעָרִ֖ים בָּעֵ֥ץ כָּשָֽׁלוּ׃ 
<a target = '_blank' href='https://geulah.org.il/HaTanach/verse/?verse=205250'/> (5,14)</a> זְקֵנִים֙ מִשַּׁ֣עַר שָׁבָ֔תוּ בַּֽחוּרִ֖ים מִנְּגִֽינָתָֽם׃ 
<a target = '_blank' href='https://geulah.org.il/HaTanach/verse/?verse=205260'/> (5,15)</a> שָׁבַת֨ מְשֹׂ֣ושׂ לִבֵּ֔נוּ נֶהְפַּ֥ךְ לְאֵ֖בֶל מְחֹולֵֽנוּ׃ 
<a target = '_blank' href='https://geulah.org.il/HaTanach/verse/?verse=205270'/> (5,16)</a> נָֽפְלָה֙ עֲטֶ֣רֶת רֹאשֵׁ֔נוּ אֹוי־נָ֥א לָ֖נוּ כִּ֥י חָטָֽאנוּ׃ 
<a target = '_blank' href='https://geulah.org.il/HaTanach/verse/?verse=205280'/> (5,17)</a> עַל־זֶ֗ה הָיָ֤ה דָוֶה֨ לִבֵּ֔נוּ עַל־אֵ֖לֶּה חָשְׁכ֥וּ עֵינֵֽינוּ׃ 
<a target = '_blank' href='https://geulah.org.il/HaTanach/verse/?verse=205290'/> (5,18)</a> עַ֤ל הַר־צִיֹּון֙ שֶׁשָּׁמֵ֔ם שֽׁוּעָלִ֖ים הִלְּכוּ־בֹֽו׃ 
<a target = '_blank' href='https://geulah.org.il/HaTanach/verse/?verse=205300'/> (5,19)</a> אַתָּ֤ה יְהֹוָה֙ לְעֹולָ֣ם תֵּשֵׁ֔ב כִּסְאֲךָ֖ לְדֹ֥ור וָדֹֽור׃ 
<a target = '_blank' href='https://geulah.org.il/HaTanach/verse/?verse=205310'/> (5,20)</a> לָ֤מָּה לָנֶ֙צַח֙ תִּשְׁכָּחֵ֔נוּ תַּֽעַזְבֵ֖נוּ לְאֹ֥רֶךְ יָמִֽים׃ 
<a target = '_blank' href='https://geulah.org.il/HaTanach/verse/?verse=205320'/> (5,21)</a> הֲשִׁיבֵ֨נוּ יְהֹוָ֤ה ׀ אֵלֶ֨יךָ֙ וְֽנָשׁ֔וּבָ֯ חַדֵּ֥שׁ יָמֵ֖ינוּ כְּקֶֽדֶם׃ 
<a target = '_blank' href='https://geulah.org.il/HaTanach/verse/?verse=205330'/> (5,22)</a> כִּ֚י אִם־מָאֹ֣ס מְאַסְתָּ֔נוּ קָצַ֥פְתָּ עָלֵ֖ינוּ עַד־מְאֹֽד׃ פ 
</html> 
