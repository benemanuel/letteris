<html dir="rtl" lang="he">
<head>
  <link rel="stylesheet" href="EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
 Malachi מלאכי 
</br> </h2> 
<a target = '_blank' href='https://geulah.org.il/HaTanach/verse/?verse=231590'/> (1,1)</a> ֯מַשָּׂ֥א דְבַר־יְהֹוָ֖ה אֶל־יִשְׂרָאֵ֑ל בְּיַ֖ד מַלְאָכִֽי׃ 
<a target = '_blank' href='https://geulah.org.il/HaTanach/verse/?verse=231600'/> (1,2)</a> אָהַ֤בְתִּי אֶתְכֶם֙ אָמַ֣ר יְהֹוָ֔ה וַֽאֲמַרְתֶּ֖ם בַּמָּ֣ה אֲהַבְתָּ֑נוּ הֲלֹוא־אָ֨ח עֵשָׂ֤ו לְיַֽעֲקֹב֨ נְאֻם־יְהֹוָ֔ה וָֽאֹהַ֖ב אֶת־יַעֲקֹֽב׃ 
<a target = '_blank' href='https://geulah.org.il/HaTanach/verse/?verse=231610'/> (1,3)</a> וְאֶת־עֵשָׂ֖ו שָׂנֵ֑אתִי וָֽאָשִׂ֤ים אֶת־הָרָיו֙ שְׁמָמָ֔ה וְאֶת־נַֽחֲלָתֹ֖ו לְתַנֹּ֥ות מִדְבָּֽר׃ 
<a target = '_blank' href='https://geulah.org.il/HaTanach/verse/?verse=231620'/> (1,4)</a> כִּֽי־תֹאמַ֨ר אֱדֹ֜ום רֻשַּׁ֗שְׁנוּ וְנָשׁוּב֨ וְנִבְנֶ֣ה חֳרָבֹ֔ות כֹּ֚ה אָמַר֙ יְהֹוָ֣ה צְבָאֹ֔ות הֵ֥מָּה יִבְנ֖וּ וַֽאֲנִ֣י אֶֽהֱרֹ֑וס וְקָֽרְא֤וּ לָהֶם֙ גְּב֣וּל רִשְׁעָ֔ה וְהָעָ֛ם אֲשֶׁר־זָעַ֥ם יְהֹוָ֖ה עַד־עֹולָֽם׃ 
<a target = '_blank' href='https://geulah.org.il/HaTanach/verse/?verse=231630'/> (1,5)</a> וְעֵֽינֵיכֶ֖ם תִּרְאֶ֑ינָה וְאַתֶּ֤ם תֹּֽאמְרוּ֙ יִגְדַּ֣ל יְהֹוָ֔ה מֵעַ֖ל לִגְב֥וּל יִשְׂרָאֵֽל׃ 
<a target = '_blank' href='https://geulah.org.il/HaTanach/verse/?verse=231640'/> (1,6)</a> בֵּ֛ן יְכַבֵּ֥ד אָ֖ב וְעֶ֣בֶד אֲדֹנָ֑יו וְאִם־אָ֣ב אָ֗נִי אַיֵּ֣ה כְבֹודִ֡י וְאִם־אֲדֹונִ֣ים אָ֠נִי אַיֵּ֨ה מֹֽורָאִ֜י אָמַ֣ר ׀ יְהֹוָ֣ה צְבָאֹ֗ות לָכֶם֨ הַכֹּֽהֲנִים֙ בֹּוזֵ֣י שְׁמִ֔י וַֽאֲמַרְתֶּ֕ם בַּמֶּ֥ה בָזִ֖ינוּ אֶת־שְׁמֶֽךָ׃ 
<a target = '_blank' href='https://geulah.org.il/HaTanach/verse/?verse=231650'/> (1,7)</a> מַגִּישִׁ֤ים עַֽל־מִזְבְּחִי֨ לֶ֣חֶם מְגֹאָ֔ל וַֽאֲמַרְתֶּ֖ם בַּמֶּ֣ה גֵֽאַלְנ֑וּךָ בֶּֽאֱמָרְכֶ֕ם שֻׁלְחַ֥ן יְהֹוָ֖ה נִבְזֶ֥ה הֽוּא׃ 
<a target = '_blank' href='https://geulah.org.il/HaTanach/verse/?verse=231660'/> (1,8)</a> וְכִֽי־תַגִּישׁ֨וּן עִוֵּ֤ר לִזְבֹּחַ֙ אֵ֣ין רָ֔ע וְכִ֥י תַגִּ֛ישׁוּ פִּסֵּ֥חַ וְחֹלֶ֖ה אֵ֣ין רָ֑ע הַקְרִיבֵ֨הוּ נָ֜א לְפֶֽחָתֶ֗ךָ הֲיִרְצְךָ֨ אֹ֚ו הֲיִשָּׂ֣א פָנֶ֔יךָ אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231670'/> (1,9)</a> וְעַתָּ֛ה חַלּוּ־נָ֥א פְנֵי־אֵ֖ל וִֽיחָנֵ֑נוּ מִיֶּדְכֶם֨ הָ֣יְתָה זֹּ֔את הֲיִשָּׂ֤א מִכֶּם֙ פָּנִ֔ים אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231680'/> (1,10)</a> מִ֤י גַם־בָּכֶם֙ וְיִסְגֹּ֣ר דְּלָתַ֔יִם וְלֹֽא־תָאִ֥ירוּ מִזְבְּחִ֖י חִנָּ֑ם אֵֽין־לִ֨י חֵ֜פֶץ בָּכֶ֗ם אָמַר֙ יְהֹוָ֣ה צְבָאֹ֔ות וּמִנְחָ֖ה לֹֽא־אֶרְצֶ֥ה מִיֶּדְכֶֽם׃ 
<a target = '_blank' href='https://geulah.org.il/HaTanach/verse/?verse=231690'/> (1,11)</a> כִּי֩ מִמִּזְרַ֨ח שֶׁ֜מֶשׁ וְעַד־מְבֹואֹ֗ו גָּדֹ֤ול שְׁמִי֨ בַּגֹּויִ֔ם וּבְכָל־מָקֹ֗ום מֻקְטָ֥ר מֻגָּ֛שׁ לִשְׁמִ֖י וּמִנְחָ֣ה טְהֹורָ֑ה כִּֽי־גָדֹ֤ול שְׁמִי֙ בַּגֹּויִ֔ם אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231700'/> (1,12)</a> וְאַתֶּ֖ם מְחַלְּלִ֣ים אֹותֹ֑ו בֶּֽאֱמָרְכֶ֗ם שֻׁלְחַ֤ן אֲדֹנָי֙ מְגֹאָ֣ל ה֔וּא וְנִיבֹ֖ו נִבְזֶ֥ה אָכְלֹֽו׃ 
<a target = '_blank' href='https://geulah.org.il/HaTanach/verse/?verse=231710'/> (1,13)</a> וַֽאֲמַרְתֶּם֩ הִנֵּ֨ה מַתְּלָאָ֜ה וְהִפַּחְתֶּ֣ם אֹותֹ֗ו אָמַר֙ יְהֹוָ֣ה צְבָאֹ֔ות וַֽהֲבֵאתֶ֣ם גָּז֗וּל וְאֶת־הַפִּסֵּחַ֙ וְאֶת־הַ֣חֹולֶ֔ה וַֽהֲבֵאתֶ֖ם אֶת־הַמִּנְחָ֑ה הַֽאֶרְצֶ֥ה אֹותָ֛הּ מִיֶּדְכֶ֖ם אָמַ֥ר יְהֹוָֽה׃  
<a target = '_blank' href='https://geulah.org.il/HaTanach/verse/?verse=231720'/> (1,14)</a> וְאָר֣וּר נֹוכֵ֗ל וְיֵ֤שׁ בְּעֶדְרֹו֙ זָכָ֔ר וְנֹדֵ֛ר וְזֹבֵ֥חַ מָשְׁחַ֖ת לַֽאדֹנָ֑י כִּי֩ מֶ֨לֶךְ גָּדֹ֜ול אָ֗נִי אָמַר֨ יְהֹוָ֣ה צְבָאֹ֔ות וּשְׁמִ֖י נֹורָ֥א בַגֹּויִֽם׃ פ 
<a target = '_blank' href='https://geulah.org.il/HaTanach/verse/?verse=231730'/> (2,1)</a> וְעַתָּ֗ה אֲלֵיכֶ֛ם הַמִּצְוָ֥ה הַזֹּ֖את הַכֹּֽהֲנִֽים׃ 
<a target = '_blank' href='https://geulah.org.il/HaTanach/verse/?verse=231740'/> (2,2)</a> אִם־לֹ֣א תִשְׁמְע֡וּ וְאִם־לֹא֩ תָשִׂ֨ימוּ עַל־לֵ֜ב לָתֵ֧ת כָּבֹ֣וד לִשְׁמִ֗י אָמַר֨ יְהֹוָ֣ה צְבָאֹ֔ות וְשִׁלַּחְתִּ֤י בָכֶם֙ אֶת־הַמְּאֵרָ֔ה וְאָֽרֹותִ֖י אֶת־בִּרְכֹֽותֵיכֶ֑ם וְגַם֙ אָ֣רֹותִ֔יהָ כִּ֥י אֵֽינְכֶ֖ם שָׂמִ֥ים עַל־לֵֽב׃ 
<a target = '_blank' href='https://geulah.org.il/HaTanach/verse/?verse=231750'/> (2,3)</a> הִֽנְנִ֨י גֹעֵ֤ר לָכֶם֙ אֶת־הַזֶּ֔רַע וְזֵרִ֤יתִי פֶ֙רֶשׁ֨ עַל־פְּנֵיכֶ֔ם פֶּ֖רֶשׁ חַגֵּיכֶ֑ם וְנָשָׂ֥א אֶתְכֶ֖ם אֵלָֽיו׃ 
<a target = '_blank' href='https://geulah.org.il/HaTanach/verse/?verse=231760'/> (2,4)</a> וִֽידַעְתֶּ֕ם כִּ֚י שִׁלַּ֣חְתִּי אֲלֵיכֶ֔ם אֵ֖ת הַמִּצְוָ֣ה הַזֹּ֑את לִֽהְיֹ֤ות בְּרִיתִי֨ אֶת־לֵוִ֔י אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231770'/> (2,5)</a> בְּרִיתִ֣י ׀ הָֽיְתָ֣ה אִתֹּ֗ו הַֽחַיִּים֨ וְהַשָּׁלֹ֔ום וָֽאֶתְּנֵֽם־לֹ֥ו מֹורָ֖א וַיִּֽירָאֵ֑נִי וּמִפְּנֵ֥י שְׁמִ֖י נִחַ֥ת הֽוּא׃ 
<a target = '_blank' href='https://geulah.org.il/HaTanach/verse/?verse=231780'/> (2,6)</a> תֹּורַ֤ת אֱמֶת֙ הָֽיְתָ֣ה בְּפִ֔יהוּ וְעַוְלָה֙ לֹֽא־נִמְצָ֣א בִשְׂפָתָ֑יו בְּשָׁלֹ֤ום וּבְמִישֹׁור֨ הָלַ֣ךְ אִתִּ֔י וְרַבִּ֖ים הֵשִׁ֥יב מֵֽעָוֹֽן׃ 
<a target = '_blank' href='https://geulah.org.il/HaTanach/verse/?verse=231790'/> (2,7)</a> כִּֽי־שִׂפְתֵ֤י כֹהֵן֙ יִשְׁמְרוּ־דַ֔עַת וְתֹורָ֖ה יְבַקְשׁ֣וּ מִפִּ֑יהוּ כִּ֛י מַלְאַ֥ךְ יְהֹוָֽה־צְבָאֹ֖ות הֽוּא׃֯ 
<a target = '_blank' href='https://geulah.org.il/HaTanach/verse/?verse=231800'/> (2,8)</a> וְאַתֶּם֙ סַרְתֶּ֣ם מִן־הַדֶּ֔רֶךְ הִכְשַׁלְתֶּ֥ם רַבִּ֖ים בַּתֹּורָ֑ה שִֽׁחַתֶּם֙ בְּרִ֣ית הַלֵּוִ֔י אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231810'/> (2,9)</a> וְגַם־אֲנִ֞י נָתַ֧תִּי אֶתְכֶ֛ם נִבְזִ֥ים וּשְׁפָלִ֖ים לְכָל־הָעָ֑ם כְּפִ֗י אֲשֶׁ֤ר אֵֽינְכֶם֙ שֹׁמְרִ֣ים אֶת־דְּרָכַ֔י וְנֹֽשְׂאִ֥ים פָּנִ֖ים בַּתֹּורָֽה׃ 
<a target = '_blank' href='https://geulah.org.il/HaTanach/verse/?verse=231820'/> (2,10)</a> הֲלֹ֨וא אָ֤ב אֶחָד֙ לְכֻלָּ֔נוּ הֲלֹ֛וא אֵ֥ל אֶחָ֖ד בְּרָאָ֑נוּ מַדּ֗וּעַ נִבְגַּד֙ אִ֣ישׁ בְּאָחִ֔יו לְחַלֵּ֖ל בְּרִ֥ית אֲבֹתֵֽינוּ׃ 
<a target = '_blank' href='https://geulah.org.il/HaTanach/verse/?verse=231830'/> (2,11)</a> בָּֽגְדָ֣ה יְהוּדָ֔ה וְתֹֽועֵבָ֛ה נֶֽעֶשְׂתָ֥ה בְיִשְׂרָאֵ֖ל וּבִירֽוּשָׁלִָ֑ם כִּ֣י ׀ חִלֵּ֣ל יְהוּדָ֗ה קֹ֤דֶשׁ יְהֹוָה֙ אֲשֶׁ֣ר אָהֵ֔ב וּבָעַ֖ל בַּת־אֵ֥ל נֵכָֽר׃ 
<a target = '_blank' href='https://geulah.org.il/HaTanach/verse/?verse=231840'/> (2,12)</a> יַכְרֵת֙ יְהֹוָ֜ה לָאִ֨ישׁ אֲשֶׁ֤ר יַֽעֲשֶׂנָּה֨ עֵ֣ר וְעֹנֶ֔ה מֵאָֽהֳלֵ֖י יַֽעֲקֹ֑ב וּמַגִּ֣ישׁ מִנְחָ֔ה לַֽיהֹוָ֖ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231850'/> (2,13)</a> וְזֹ֤את שֵׁנִית֙ תַּֽעֲשׂ֔וּ כַּסֹּ֤ות דִּמְעָה֙ אֶת־מִזְבַּ֣ח יְהֹוָ֔ה בְּכִ֖י וַֽאֲנָקָ֑ה מֵאֵ֣ין עֹ֗וד פְּנֹות֨ אֶל־הַמִּנְחָ֔ה וְלָקַ֥חַת רָצֹ֖ון מִיֶּדְכֶֽם׃ 
<a target = '_blank' href='https://geulah.org.il/HaTanach/verse/?verse=231860'/> (2,14)</a> וַֽאֲמַרְתֶּ֖ם עַל־מָ֑ה עַ֡ל כִּֽי־יְהֹוָה֩ הֵעִ֨יד בֵּינְךָ֜ וּבֵ֣ין ׀ אֵ֣שֶׁת נְעוּרֶ֗יךָ אֲשֶׁ֤ר אַתָּה֙ בָּגַ֣דְתָּה בָּ֔הּ וְהִ֥יא חֲבֶרְתְּךָ֖ וְאֵ֥שֶׁת בְּרִיתֶֽךָ׃ 
<a target = '_blank' href='https://geulah.org.il/HaTanach/verse/?verse=231870'/> (2,15)</a> וְלֹֽא־אֶחָ֣ד עָשָׂ֗ה וּשְׁאָ֥ר ר֨וּחַ֙ לֹ֔ו וּמָה֙ הָֽאֶחָ֔ד מְבַקֵּ֖שׁ זֶ֣רַע אֱלֹהִ֑ים וְנִשְׁמַרְתֶּם֙ בְּר֣וּחֲכֶ֔ם וּבְאֵ֥שֶׁת נְעוּרֶ֖יךָ אַל־יִבְגֹּֽד׃ 
<a target = '_blank' href='https://geulah.org.il/HaTanach/verse/?verse=231880'/> (2,16)</a> כִּֽי־שָׂנֵ֣א שַׁלַּ֗ח אָמַ֤ר יְהֹוָה֙ אֱלֹהֵ֣י יִשְׂרָאֵ֔ל וְכִסָּ֤ה חָמָס֙ עַל־לְבוּשֹׁ֔ו אָמַ֖ר יְהֹוָ֣ה צְבָאֹ֑ות וְנִשְׁמַרְתֶּ֥ם בְּרֽוּחֲכֶ֖ם וְלֹ֥א תִבְגֹּֽדוּ׃    ס 
<a target = '_blank' href='https://geulah.org.il/HaTanach/verse/?verse=231890'/> (2,17)</a> הֹֽוגַעְתֶּ֤ם יְהֹוָה֙ בְּדִבְרֵיכֶ֔ם וַֽאֲמַרְתֶּ֖ם בַּמָּ֣ה הֹוגָ֑עְנוּ בֶּֽאֱמָרְכֶ֗ם כָּל־עֹ֨שֵׂה רָ֜ע טֹ֣וב ׀ בְּעֵינֵ֣י יְהֹוָ֗ה וּבָהֶם֙ ה֣וּא חָפֵ֔ץ אֹ֥ו אַיֵּ֖ה אֱלֹהֵ֥י הַמִּשְׁפָּֽט׃ פ 
<a target = '_blank' href='https://geulah.org.il/HaTanach/verse/?verse=231900'/> (3,1)</a> הִנְנִ֤י שֹׁלֵחַ֨ מַלְאָכִ֔י וּפִנָּה־דֶ֖רֶךְ לְפָנָ֑י וּפִתְאֹם֩ יָבֹ֨וא אֶל־הֵֽיכָלֹ֜ו הָֽאָדֹ֣ון ׀ אֲשֶׁר־אַתֶּ֣ם מְבַקְשִׁ֗ים וּמַלְאַ֨ךְ הַבְּרִ֜ית אֲשֶׁ֨ר אַתֶּ֤ם חֲפֵצִים֨ הִנֵּה־בָ֔א אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231910'/> (3,2)</a> וּמִ֤י מְכַלְכֵּל֨ אֶת־יֹ֣ום בֹּואֹ֔ו וּמִ֥י הָֽעֹמֵ֖ד בְּהֵרָֽאֹותֹ֑ו כִּֽי־הוּא֙ כְּאֵ֣שׁ מְצָרֵ֔ף וּכְבֹרִ֖ית מְכַבְּסִֽים׃ 
<a target = '_blank' href='https://geulah.org.il/HaTanach/verse/?verse=231920'/> (3,3)</a> וְיָשַׁ֨ב מְצָרֵ֤ף וּמְטַהֵר֨ כֶּ֔סֶף וְטִהַ֤ר אֶת־בְּנֵֽי־לֵוִי֨ וְזִקַּ֣ק אֹתָ֔ם כַּזָּהָ֖ב וְכַכָּ֑סֶף וְהָיוּ֙ לַֽיהֹוָ֔ה מַגִּישֵׁ֥י מִנְחָ֖ה בִּצְדָקָֽה׃ 
<a target = '_blank' href='https://geulah.org.il/HaTanach/verse/?verse=231930'/> (3,4)</a> ֯וְעָֽרְבָה֙ לַֽיהֹוָ֔ה מִנְחַ֥ת יְהוּדָ֖ה וִירֽוּשָׁלִָ֑ם כִּימֵ֣י עֹולָ֔ם וּכְשָׁנִ֖ים קַדְמֹֽנִיֹּֽות׃ 
<a target = '_blank' href='https://geulah.org.il/HaTanach/verse/?verse=231940'/> (3,5)</a> וְקָֽרַבְתִּ֣י אֲלֵיכֶם֮ לַמִּשְׁפָּט֒ וְהָיִ֣יתִי ׀ עֵ֣ד מְמַהֵ֗ר בַּֽמְכַשְּׁפִים֙ וּבַֽמְנָ֣אֲפִ֔ים וּבַנִּשְׁבָּעִ֖ים לַשָּׁ֑קֶר וּבְעֽשְׁקֵ֣י שְׂכַר־שָׂ֠כִיר אַלְמָנָ֨ה וְיָתֹ֤ום וּמַטֵּי־גֵר֙ וְלֹ֣א יְרֵא֔וּנִי אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=231950'/> (3,6)</a> כִּ֛י אֲנִ֥י יְהֹוָ֖ה לֹ֣א שָׁנִ֑יתִי וְאַתֶּ֥ם בְּנֵֽי־יַעֲקֹ֖ב לֹ֥א כְלִיתֶֽם׃ 
<a target = '_blank' href='https://geulah.org.il/HaTanach/verse/?verse=231960'/> (3,7)</a> לְמִימֵ֨י אֲבֹֽתֵיכֶ֜ם סַרְתֶּ֤ם מֵֽחֻקַּי֙ וְלֹ֣א שְׁמַרְתֶּ֔ם שׁ֤וּבוּ אֵלַי֙ וְאָשׁ֣וּבָה אֲלֵיכֶ֔ם אָמַ֖ר יְהֹוָ֣ה צְבָאֹ֑ות וַֽאֲמַרְתֶּ֖ם בַּמֶּ֥ה נָשֽׁוּב׃ 
<a target = '_blank' href='https://geulah.org.il/HaTanach/verse/?verse=231970'/> (3,8)</a> הֲיִקְבַּ֨ע אָדָ֜ם אֱלֹהִ֗ים כִּ֤י אַתֶּם֙ קֹֽבְעִ֣ים אֹתִ֔י וַֽאֲמַרְתֶּ֖ם בַּמֶּ֣ה קְבַֽעֲנ֑וּךָ הַמַּֽעֲשֵׂ֖ר וְהַתְּרוּמָֽה׃ 
<a target = '_blank' href='https://geulah.org.il/HaTanach/verse/?verse=231980'/> (3,9)</a> בַּמְּאֵרָה֨ אַתֶּ֣ם נֵֽאָרִ֔ים וְאֹתִ֖י אַתֶּ֣ם קֹֽבְעִ֑ים הַגֹּ֖וי כֻּלֹּֽו׃ 
<a target = '_blank' href='https://geulah.org.il/HaTanach/verse/?verse=231990'/> (3,10)</a> הָבִ֨יאוּ אֶת־כָּל־הַמַּֽעֲשֵׂ֜ר אֶל־בֵּ֣ית הָֽאֹוצָ֗ר וִיהִ֥י טֶ֙רֶף֙ בְּבֵיתִ֔י וּבְחָנ֤וּנִי נָא֙ בָּזֹ֔את אָמַ֖ר יְהֹוָ֣ה צְבָאֹ֑ות אִם־לֹ֧א אֶפְתַּ֣ח לָכֶ֗ם אֵ֚ת אֲרֻבֹּ֣ות הַשָּׁמַ֔יִם וַֽהֲרִֽיקֹתִ֥י לָכֶ֛ם בְּרָכָ֖ה עַד־בְּלִי־דָֽי׃ 
<a target = '_blank' href='https://geulah.org.il/HaTanach/verse/?verse=232000'/> (3,11)</a> וְגָֽעַרְתִּ֤י לָכֶם֙ בָּֽאֹכֵ֔ל וְלֹֽא־יַשְׁחִ֥ת לָכֶ֖ם אֶת־פְּרִ֣י הָֽאֲדָמָ֑ה וְלֹֽא־תְשַׁכֵּ֨ל לָכֶ֤ם הַגֶּ֙פֶן֙ בַּשָּׂדֶ֔ה אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=232010'/> (3,12)</a> וְאִשְּׁר֥וּ אֶתְכֶ֖ם כָּל־הַגֹּויִ֑ם כִּי־תִהְי֤וּ אַתֶּם֙ אֶ֣רֶץ חֵ֔פֶץ אָמַ֖ר יְהֹוָ֥ה צְבָאֹֽות׃    ס 
<a target = '_blank' href='https://geulah.org.il/HaTanach/verse/?verse=232020'/> (3,13)</a> חָֽזְק֥וּ עָלַ֛י דִּבְרֵיכֶ֖ם אָמַ֣ר יְהֹוָ֑ה וַֽאֲמַרְתֶּ֕ם מַה־נִּדְבַּ֖רְנוּ עָלֶֽיךָ׃ 
<a target = '_blank' href='https://geulah.org.il/HaTanach/verse/?verse=232030'/> (3,14)</a> אֲמַרְתֶּ֕ם שָׁ֖וְא עֲבֹ֣ד אֱלֹהִ֑ים וּמַה־בֶּ֗צַע כִּ֤י שָׁמַ֙רְנוּ֙ מִשְׁמַרְתֹּ֔ו וְכִ֤י הָלַ֨כְנוּ֙ קְדֹ֣רַנִּ֔ית מִפְּנֵ֖י יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=232040'/> (3,15)</a> וְעַתָּ֕ה אֲנַ֖חְנוּ מְאַשְּׁרִ֣ים זֵדִ֑ים גַּם־נִבְנוּ֙ עֹשֵׂ֣י רִשְׁעָ֔ה גַּ֧ם בָּֽחֲנ֛וּ אֱלֹהִ֖ים וַיִּמָּלֵֽטוּ׃ 
<a target = '_blank' href='https://geulah.org.il/HaTanach/verse/?verse=232050'/> (3,16)</a> אָ֧ז נִדְבְּר֛וּ יִרְאֵ֥י יְהֹוָ֖ה אִ֣ישׁ אֶת־רֵעֵ֑הוּ וַיַּקְשֵׁ֤ב יְהֹוָה֙ וַיִּשְׁ֯מָ֔ע וַ֠יִּכָּתֵב סֵ֣פֶר זִכָּרֹ֤ון לְפָנָיו֙ לְיִרְאֵ֣י יְהֹוָ֔ה וּלְחֽשְׁבֵ֖י שְׁמֹֽו׃ 
<a target = '_blank' href='https://geulah.org.il/HaTanach/verse/?verse=232060'/> (3,17)</a> וְהָ֣יוּ לִ֗י אָמַר֨ יְהֹוָ֣ה צְבָאֹ֔ות לַיֹּ֕ום אֲשֶׁ֥ר אֲנִ֖י עֹשֶׂ֣ה סְגֻלָּ֑ה וְחָֽמַלְתִּ֣י עֲלֵיהֶ֔ם כַּֽאֲשֶׁר֙ יַחְמֹ֣ל אִ֔ישׁ עַל־בְּנֹ֖ו הָֽעֹבֵ֥ד  אֹתֹֽו׃ 
<a target = '_blank' href='https://geulah.org.il/HaTanach/verse/?verse=232070'/> (3,18)</a> וְשַׁבְתֶּם֙ וּרְאִיתֶ֔ם בֵּ֥ין צַדִּ֖יק לְרָשָׁ֑ע בֵּ֚ין עֹבֵ֣ד אֱלֹהִ֔ים לַֽאֲשֶׁ֖ר לֹ֥א עֲבָדֹֽו׃  
<a target = '_blank' href='https://geulah.org.il/HaTanach/verse/?verse=232080'/> (3,19)</a> כִּ֣י הִנֵּ֤ה הַיֹּום֙ בָּ֔א בֹּעֵ֖ר כַּתַּנּ֑וּר וְהָי֨וּ כָל־זֵדִ֜ים וְכָל־עֹשֵׂ֤ה רִשְׁעָה֙ קַ֔שׁ וְלִהַ֨ט אֹתָ֜ם הַיֹּ֣ום הַבָּ֗א אָמַר֙ יְהֹוָ֣ה צְבָאֹ֔ות אֲשֶׁ֛ר לֹא־יַֽעֲזֹ֥ב לָהֶ֖ם שֹׁ֥רֶשׁ וְעָנָֽף׃ 
<a target = '_blank' href='https://geulah.org.il/HaTanach/verse/?verse=232090'/> (3,20)</a> וְזָֽרְחָ֨ה לָכֶ֜ם יִרְאֵ֤י שְׁמִי֙ שֶׁ֣מֶשׁ צְדָקָ֔ה וּמַרְפֵּ֖א בִּכְנָפֶ֑יהָ וִֽיצָאתֶ֥ם וּפִשְׁתֶּ֖ם כְּעֶגְלֵ֥י מַרְבֵּֽק׃ 
<a target = '_blank' href='https://geulah.org.il/HaTanach/verse/?verse=232100'/> (3,21)</a> וְעַסֹּותֶ֣ם רְשָׁעִ֔ים כִּֽי־יִהְי֣וּ אֵ֔פֶר תַּ֖חַת כַּפֹּ֣ות רַגְלֵיכֶ֑ם בַּיֹּום֙ אֲשֶׁ֣ר אֲנִ֣י עֹשֶׂ֔ה אָמַ֖ר יְהֹוָ֥ה צְבָאֹֽות׃ 
<a target = '_blank' href='https://geulah.org.il/HaTanach/verse/?verse=232110'/> (3,22)</a> זִ֯כְר֕וּ תֹּורַ֖ת משֶׁ֣ה עַבְדִּ֑י אֲשֶׁר֩ צִוִּ֨יתִי אֹותֹ֤ו בְחֹרֵב֨ עַל־כָּל־יִשְׂרָאֵ֔ל חֻקִּ֖ים וּמִשְׁפָּטִֽים׃ 
<a target = '_blank' href='https://geulah.org.il/HaTanach/verse/?verse=232120'/> (3,23)</a> הִנֵּ֤ה אָֽנֹכִי֙ שֹׁלֵ֣חַ לָכֶ֔ם אֵ֖ת אֵֽלִיָּ֣ה הַנָּבִ֑יא לִפְנֵ֗י בֹּ֚וא יֹ֣ום יְהֹוָ֔ה הַגָּדֹ֖ול וְהַנֹּורָֽא׃ 
<a target = '_blank' href='https://geulah.org.il/HaTanach/verse/?verse=232130'/> (3,24)</a> וְהֵשִׁ֤יב לֵֽב־אָבֹות֙ עַל־בָּנִ֔ים וְלֵ֥ב בָּנִ֖ים עַל־אֲבֹותָ֑ם פֶּן־אָבֹ֕וא וְהִכֵּיתִ֥י אֶת־הָאָ֖רֶץ חֵֽרֶם׃֯ 
</html> 
