<html dir="rtl" lang="he">
<head>
  <link rel="stylesheet" href="EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
 Obadiah עובדיה 
</br> </h2> 
<a target = '_blank' href='https://geulah.org.il/HaTanach/verse/?verse=225800'/> (1,1)</a> ֯חֲזֹ֖ון עֹֽבַדְיָ֑ה כֹּֽה־אָמַר֩ אֲדֹנָ֨י יֱהֹוִ֜ה לֶֽאֱדֹ֗ום שְׁמוּעָ֨ה שָׁמַ֜עְנוּ מֵאֵ֤ת יְהֹוָ֗ה וְצִיר֙ בַּגֹּויִ֣ם שֻׁ֯לָּ֔ח ק֛וּמוּ וְנָק֥וּמָה עָלֶ֖יהָ לַמִּלְחָמָֽה׃ 
<a target = '_blank' href='https://geulah.org.il/HaTanach/verse/?verse=225810'/> (1,2)</a> הִנֵּ֥ה קָטֹ֛ן נְתַתִּ֖יךָ בַּגֹּויִ֑ם בָּז֥וּי אַתָּ֖ה מְאֹֽד׃ 
<a target = '_blank' href='https://geulah.org.il/HaTanach/verse/?verse=225820'/> (1,3)</a> זְדֹ֤ון לִבְּךָ֙ הִשִּׁיאֶ֔ךָ שֹֽׁכְנִ֥י בְחַגְוֵי־סֶ֖לַע מְרֹ֣ום שִׁבְתֹּ֑ו אֹמֵ֣ר בְּלִבֹּ֔ו מִ֥י יֹֽורִדֵ֖נִי אָֽרֶץ׃ 
<a target = '_blank' href='https://geulah.org.il/HaTanach/verse/?verse=225830'/> (1,4)</a> אִם־תַּגְבִּ֣יהַּ כַּנֶּ֔שֶׁר וְאִם־בֵּ֥ין כֹּֽוכָבִ֖ים שִׂ֣ים קִנֶּ֑ךָ מִשָּׁ֥ם אֹורִֽידְךָ֖ נְאֻם־יְהֹוָֽה׃ 
<a target = '_blank' href='https://geulah.org.il/HaTanach/verse/?verse=225840'/> (1,5)</a> אִם־גַּנָּבִ֤ים בָּֽאוּ־לְךָ֙ אִם־שֹׁ֣ודְדֵי לַ֔יְלָה אֵ֣יךְ נִדְמֵ֔יתָה הֲלֹ֥וא יִגְנְב֖וּ דַּיָּ֑ם אִם־בֹּֽצְרִים֨ בָּ֣אוּ לָ֔ךְ הֲלֹ֖וא יַשְׁאִ֥ירוּ עֹֽלֵלֹֽות׃ 
<a target = '_blank' href='https://geulah.org.il/HaTanach/verse/?verse=225850'/> (1,6)</a> אֵ֚יךְ נֶחְפְּשׂ֣וּ עֵשָׂ֔ו נִבְע֖וּ מַצְפֻּנָֽיו׃ 
<a target = '_blank' href='https://geulah.org.il/HaTanach/verse/?verse=225860'/> (1,7)</a> עַד־הַגְּב֣וּל שִׁלְּח֗וּךָ כֹּ֚ל אַנְשֵׁ֣י בְרִיתֶ֔ךָ הִשִּׁיא֛וּךָ יָֽכְל֥וּ לְךָ֖ אַנְשֵׁ֣י שְׁלֹמֶ֑ךָ לַחְמְךָ֗ יָשִׂ֤ימוּ מָזֹור֨ תַּחְתֶּ֔יךָ אֵ֥ין תְּבוּנָ֖ה בֹּֽו׃ 
<a target = '_blank' href='https://geulah.org.il/HaTanach/verse/?verse=225870'/> (1,8)</a> הֲלֹ֛וא בַּיֹּ֥ום הַה֖וּא נְאֻם־יְהֹוָ֑ה וְהַֽאֲבַדְתִּ֤י חֲכָמִים֙ מֵֽאֱדֹ֔ום וּתְבוּנָ֖ה מֵהַ֥ר עֵשָֽׂו׃ 
<a target = '_blank' href='https://geulah.org.il/HaTanach/verse/?verse=225880'/> (1,9)</a> וְחַתּ֥וּ גִבֹּורֶ֖יךָ תֵּימָ֑ן לְמַ֧עַן יִכָּֽרֶת־אִ֛ישׁ מֵהַ֥ר עֵשָׂ֖ו מִקָּֽטֶל׃ 
<a target = '_blank' href='https://geulah.org.il/HaTanach/verse/?verse=225890'/> (1,10)</a> מֵֽחֲמַ֛ס אָחִ֥יךָ יַֽעֲקֹ֖ב תְּכַסְּךָ֣ בוּשָׁ֑ה וְנִכְרַ֖תָּ לְעֹולָֽם׃ 
<a target = '_blank' href='https://geulah.org.il/HaTanach/verse/?verse=225900'/> (1,11)</a> בְּיֹום֙ עֲמָֽדְךָ֣ מִנֶּ֔גֶד בְּיֹ֛ום שְׁבֹ֥ות זָרִ֖ים חֵילֹ֑ו וְנָכְרִ֞ים בָּ֣אוּ שְׁעָרָ֗ו֯ וְעַל־יְרֽוּשָׁלִַ֨ם֨ יַדּ֣וּ גֹורָ֔ל גַּם־אַתָּ֖ה כְּאַחַ֥ד מֵהֶֽם׃ 
<a target = '_blank' href='https://geulah.org.il/HaTanach/verse/?verse=225910'/> (1,12)</a> וְאַל־תֵּ֤רֶא בְיֹֽום־אָחִ֨יךָ֨ בְּיֹ֣ום נָכְרֹ֔ו וְאַל־תִּשְׂמַ֥ח לִבְנֵֽי־יְהוּדָ֖ה בְּיֹ֣ום אָבְדָ֑ם וְאַל־תַּגְדֵּ֥ל פִּ֖יךָ בְּיֹ֥ום צָרָֽה׃ 
<a target = '_blank' href='https://geulah.org.il/HaTanach/verse/?verse=225920'/> (1,13)</a> אַל־תָּבֹ֤וא בְשַֽׁעַר־עַמִּי֨ בְּיֹ֣ום אֵידָ֔ם אַל־תֵּ֧רֶא גַם־אַתָּ֛ה בְּרָֽעָתֹ֖ו בְּיֹ֣ום אֵידֹ֑ו וְאַל־תִּשְׁלַ֥חְנָה בְחֵילֹ֖ו בְּיֹ֥ום אֵידֹֽו׃ 
<a target = '_blank' href='https://geulah.org.il/HaTanach/verse/?verse=225930'/> (1,14)</a> וְאַל־תַּֽעֲמֹד֨ עַל־הַפֶּ֔רֶק לְהַכְרִ֖ית אֶת־פְּלִיטָ֑יו וְאַל־תַּסְגֵּ֥ר שְׂרִידָ֖יו בְּיֹ֥ום צָרָֽה׃ 
<a target = '_blank' href='https://geulah.org.il/HaTanach/verse/?verse=225940'/> (1,15)</a> כִּֽי־קָרֹ֥וב יֹֽום־יְהֹוָ֖ה עַל־כָּל־הַגֹּויִ֑ם כַּֽאֲשֶׁ֤ר עָשִׂ֨יתָ֨ יֵעָ֣שֶׂה לָּ֔ךְ גְּמֻֽלְךָ֖ יָשׁ֥וּב בְּרֹאשֶֽׁךָ׃ 
<a target = '_blank' href='https://geulah.org.il/HaTanach/verse/?verse=225950'/> (1,16)</a> כִּ֗י כַּֽאֲשֶׁ֤ר שְׁתִיתֶם֨ עַל־הַ֣ר קָדְשִׁ֔י יִשְׁתּ֥וּ כָל־הַגֹּויִ֖ם תָּמִ֑יד וְשָׁת֣וּ וְלָע֔וּ וְהָי֖וּ כְּלֹ֥וא הָיֽוּ׃ 
<a target = '_blank' href='https://geulah.org.il/HaTanach/verse/?verse=225960'/> (1,17)</a> וּבְהַ֥ר צִיֹּ֛ון תִּֽהְיֶ֥ה פְלֵיטָ֖ה וְהָ֣יָה קֹ֑דֶשׁ וְיָֽרְשׁוּ֨  בֵּ֣ית יַֽעֲקֹ֔ב אֵ֖ת מֹורָֽשֵׁיהֶֽם׃ 
<a target = '_blank' href='https://geulah.org.il/HaTanach/verse/?verse=225970'/> (1,18)</a> וְהָיָה֩ בֵֽית־יַֽעֲקֹ֨ב אֵ֜שׁ וּבֵ֧ית יֹוסֵ֣ף לֶֽהָבָ֗ה וּבֵ֤ית עֵשָׂו֨ לְקַ֔שׁ וְדָֽלְק֥וּ בָהֶ֖ם וַֽאֲכָל֑וּם וְלֹא־יִהְיֶ֤ה  שָׂרִיד֙ לְבֵ֣ית עֵשָׂ֔ו כִּ֥י יְהֹוָ֖ה דִּבֵּֽר׃ 
<a target = '_blank' href='https://geulah.org.il/HaTanach/verse/?verse=225980'/> (1,19)</a> וְיָֽרְשׁ֨וּ הַנֶּ֜גֶב אֶת־הַ֣ר עֵשָׂ֗ו וְהַשְּׁפֵלָה֨ אֶת־פְּלִשְׁתִּ֔ים וְיָֽרְשׁוּ֨ אֶת־שְׂדֵ֣ה אֶפְרַ֔יִם וְאֵ֖ת שְׂדֵ֣ה שֹֽׁמְרֹ֑ון וּבִנְיָמִ֖ן אֶת־הַגִּלְעָֽד׃ 
<a target = '_blank' href='https://geulah.org.il/HaTanach/verse/?verse=225990'/> (1,20)</a> וְגָלֻ֣ת הַחֵֽל־הַ֠זֶּה לִבְנֵ֙י יִשְׂרָאֵ֤ל אֲשֶׁר־כְּנַֽעֲנִים֙ עַד־צָ֣רְפַ֔ת וְגָלֻ֥ת יְרֽוּשָׁלִַ֖ם אֲשֶׁ֣ר בִּסְפָרַ֑֯ד יִֽרְשׁ֕וּ אֵ֖ת עָרֵ֥י הַנֶּֽגֶב׃ 
<a target = '_blank' href='https://geulah.org.il/HaTanach/verse/?verse=226000'/> (1,21)</a> וְעָל֤וּ מֹֽושִׁעִים֙ בְּהַ֣ר צִיֹּ֔ון לִשְׁפֹּ֖ט אֶת־הַ֣ר עֵשָׂ֑ו וְהָֽיְתָ֥ה לַֽיהֹוָ֖ה הַמְּלוּכָֽה׃֯ 
</html> 
