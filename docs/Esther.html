<html dir="rtl" lang="he">
<head>
  <link rel="stylesheet" href="EzraSIL-webfont.css" type="text/css">
  <meta content="text/html; charset=UTF-8" http-equiv="content-type">
</head>
<body>
<h2>
 Esther מגילת_אסתר 
</br> </h2> 
<a target = '_blank' href='https://geulah.org.il/HaTanach/verse/?verse=127070'/> (1,1)</a> וַיְהִ֖י בִּימֵ֣י אֲחַשְׁוֵרֹ֑ושׁ ה֣וּא אֲחַשְׁוֵרֹ֗ושׁ הַמֹּלֵךְ֙ מֵהֹ֣דּוּ וְעַד־כּ֔וּשׁ שֶׁ֛בַע וְעֶשְׂרִ֥ים וּמֵאָ֖ה מְדִינָֽה׃ 
<a target = '_blank' href='https://geulah.org.il/HaTanach/verse/?verse=127080'/> (1,2)</a> בַּיָּמִ֖ים הָהֵ֑ם כְּשֶׁ֣בֶת ׀ הַמֶּ֣לֶךְ אֲחַשְׁוֵרֹ֗ושׁ עַ֚ל כִּסֵּ֣א מַלְכוּתֹ֔ו אֲשֶׁ֖ר בְּשׁוּשַׁ֥ן הַבִּירָֽה׃ 
<a target = '_blank' href='https://geulah.org.il/HaTanach/verse/?verse=127090'/> (1,3)</a> בִּשְׁנַ֤ת שָׁלֹושׁ֙ לְמָלְכֹ֔ו עָשָׂ֣ה מִשְׁתֶּ֔ה לְכָל־שָׂרָ֖יו וַֽעֲבָדָ֑יו חֵ֣יל ׀ פָּרַ֣֯ס וּמָדַ֗י הַפַּרְתְּמִ֛ים וְשָׂרֵ֥י הַמְּדִינֹ֖ות לְפָנָֽיו׃ 
<a target = '_blank' href='https://geulah.org.il/HaTanach/verse/?verse=127100'/> (1,4)</a> בְּהַרְאֹתֹ֗ו אֶת־ע֨שֶׁר֙ כְּבֹ֣וד מַלְכוּתֹ֔ו וְאֶת־יְקָ֔ר תִּפְאֶ֖רֶת גְּדֽוּלָּתֹ֑ו יָמִ֣ים רַבִּ֔ים שְׁמֹונִ֥ים וּמְאַ֖ת יֹֽום׃ 
<a target = '_blank' href='https://geulah.org.il/HaTanach/verse/?verse=127110'/> (1,5)</a> וּבִמְלֹ֣וא֯ת ׀ הַיָּמִ֣ים הָאֵ֗לֶּה עָשָׂ֣ה הַמֶּ֡לֶךְ לְכָל־הָעָ֣ם הַנִּמְצְאִים֩ בְּשׁוּשַׁ֨ן הַבִּירָ֜ה לְמִגָּ֧דֹול וְעַד־קָטָ֛ן מִשְׁתֶּ֖ה שִׁבְעַ֣ת יָמִ֑ים בַּֽחֲצַ֕ר גִּנַּ֥ת בִּיתַ֖ן הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127120'/> (1,6)</a> ח֣֯וּר ׀ כַּרְפַּ֣ס וּתְכֵ֗לֶת אָחוּז֙ בְּחַבְלֵי־ב֣וּץ וְאַרְגָּמָ֔ן עַל־גְּלִ֥ילֵי כֶ֖סֶף וְעַמּ֣וּדֵי שֵׁ֑שׁ מִטֹּ֣ות ׀ זָהָ֣ב וָכֶ֗סֶף עַ֛ל רִֽצְפַּ֥ת בַּֽהַט־וָשֵׁ֖שׁ וְדַ֥ר וְסֹחָֽרֶת׃ 
<a target = '_blank' href='https://geulah.org.il/HaTanach/verse/?verse=127130'/> (1,7)</a> וְהַשְׁקֹות֙ בִּכְלֵ֣י זָהָ֔ב וְכֵלִ֖ים מִכֵּלִ֣ים שֹׁונִ֑ים וְיֵ֥ין מַלְכ֛וּת רָ֖ב כְּיַ֥ד הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127140'/> (1,8)</a> וְהַשְּׁתִיָּ֥ה כַדָּ֖ת אֵ֣ין אֹנֵ֑ס כִּי־כֵ֣ן ׀ יִסַּ֣ד הַמֶּ֗לֶךְ עַ֚ל כָּל־רַ֣ב בֵּיתֹ֔ו לַֽעֲשֹׂ֖ות כִּרְצֹ֥ון אִֽישׁ־וָאִֽישׁ׃ ױ 
<a target = '_blank' href='https://geulah.org.il/HaTanach/verse/?verse=127150'/> (1,9)</a> גַּ֚ם וַשְׁתִּ֣י הַמַּלְכָּ֔ה עָֽשְׂתָ֖ה מִשְׁתֵּ֣ה נָשִׁ֑ים בֵּ֚ית הַמַּלְכ֔וּת אֲשֶׁ֖ר לַמֶּ֥לֶךְ אֲחַשְׁוֵרֹֽושׁ׃ 
<a target = '_blank' href='https://geulah.org.il/HaTanach/verse/?verse=127160'/> (1,10)</a> בַּיֹּום֙ הַשְּׁבִיעִ֔י כְּטֹ֥וב לֵֽב־הַמֶּ֖לֶךְ בַּיָּ֑יִן אָמַ֡ר לִ֠מְהוּמָן בִּזְּתָ֨א חַרְבֹונָ֜א בִּגְתָ֤א וַֽאֲבַגְתָא֨ זֵתַ֣ר וְכַרְכַּ֔ס שִׁבְעַת֙ הַסָּ֣רִיסִ֔ים הַֽמְּשָׁ֣רְתִ֔ים אֶת־פְּנֵ֖י הַמֶּ֥לֶךְ אֲחַשְׁוֵרֹֽושׁ׃ 
<a target = '_blank' href='https://geulah.org.il/HaTanach/verse/?verse=127170'/> (1,11)</a> לְ֠הָבִיא אֶת־וַשְׁתִּ֧י הַמַּלְכָּ֛ה לִפְנֵ֥י הַמֶּ֖לֶךְ בְּכֶ֣תֶר מַלְכ֑וּת לְהַרְאֹ֨ות הָֽעַמִּ֤ים וְהַשָּׂרִים֨ אֶת־יָפְיָ֔הּ כִּֽי־טֹובַ֥ת מַרְאֶ֖ה הִֽיא׃ 
<a target = '_blank' href='https://geulah.org.il/HaTanach/verse/?verse=127180'/> (1,12)</a> וַתְּמָאֵ֞ן הַמַּלְכָּ֣ה וַשְׁתִּ֗י לָבֹוא֨ בִּדְבַ֣ר הַמֶּ֔לֶךְ אֲשֶׁ֖ר בְּיַ֣ד הַסָּֽרִיסִ֑ים וַיִּקְצֹ֤ף הַמֶּ֨לֶךְ֨ מְאֹ֔ד וַֽחֲמָתֹ֖ו בָּֽעֲרָ֥ה בֹֽו׃ ױ 
<a target = '_blank' href='https://geulah.org.il/HaTanach/verse/?verse=127190'/> (1,13)</a> וַיֹּ֣אמֶר הַמֶּ֔לֶךְ לַֽחֲכָמִ֖ים יֹֽדְעֵ֣י הָֽעִתִּ֑ים כִּי־כֵן֨ דְּבַ֣ר הַמֶּ֔לֶךְ לִפְנֵ֕י כָּל־יֹֽדְעֵ֖י דָּ֥ת וָדִֽין׃ 
<a target = '_blank' href='https://geulah.org.il/HaTanach/verse/?verse=127200'/> (1,14)</a> וְהַקָּרֹ֣ב אֵלָ֗יו כַּרְשְׁנָ֤א שֵׁתָר֙ אַדְמָ֣תָא תַרְשִׁ֔ישׁ מֶ֥רֶס מַרְסְנָ֖א מְמוּכָ֑ן שִׁבְעַ֞ת שָׂרֵ֣י ׀ פָּרַ֣֯ס וּמָדַ֗י רֹאֵי֨ פְּנֵ֣י הַמֶּ֔לֶךְ הַיּֽשְׁבִ֥ים רִֽאשֹׁנָ֖ה בַּמַּלְכֽוּת׃ 
<a target = '_blank' href='https://geulah.org.il/HaTanach/verse/?verse=127210'/> (1,15)</a> כְּדָת֙ מַֽה־לַּֽעֲשֹׂ֔ות בַּמַּלְכָּ֖ה וַשְׁתִּ֑י עַ֣ל ׀ אֲשֶׁ֣ר לֹֽא־עָֽשְׂתָ֗ה אֶת־מַֽאֲמַר֙ הַמֶּ֣לֶךְ אֲחַשְׁוֵרֹ֔ושׁ בְּיַ֖ד הַסָּֽרִיסִֽים׃ ױ 
<a target = '_blank' href='https://geulah.org.il/HaTanach/verse/?verse=127220'/> (1,16)</a> וַיֹּ֣אמֶר מְו֯מֻכָ֗ן לִפְנֵ֤י הַמֶּ֨לֶךְ֙ וְהַשָּׂרִ֔ים לֹ֤א עַל־הַמֶּ֨לֶךְ֨ לְבַדֹּ֔ו עָֽוְתָ֖ה וַשְׁתִּ֣י הַמַּלְכָּ֑ה כִּ֤י עַל־כָּל־הַשָּׂרִים֙ וְעַל־כָּל־הָ֣עַמִּ֔ים אֲשֶׁ֕ר בְּכָל־מְדִינֹ֖ות הַמֶּ֥לֶךְ אֲחַשְׁוֵרֹֽושׁ׃ 
<a target = '_blank' href='https://geulah.org.il/HaTanach/verse/?verse=127230'/> (1,17)</a> כִּֽי־יֵצֵ֤א דְבַר־הַמַּלְכָּה֙ עַל־כָּל־הַנָּשִׁ֔ים לְהַבְזֹ֥ות בַּֽעְלֵיהֶ֖ן בְּעֵֽינֵיהֶ֑ן בְּאָמְרָ֗ם הַמֶּ֣לֶךְ אֲחַשְׁוֵרֹ֡ושׁ אָמַ֞ר לְהָבִ֨יא אֶת־וַשְׁתִּ֧י הַמַּלְכָּ֛ה לְפָנָ֖יו וְלֹא־בָֽאָה׃ 
<a target = '_blank' href='https://geulah.org.il/HaTanach/verse/?verse=127240'/> (1,18)</a> וְֽהַיֹּ֨ום הַזֶּ֜ה תֹּאמַ֣רְנָה ׀ שָׂרֹ֣ות פָּֽרַס־וּמָדַ֗י אֲשֶׁ֤ר שָֽׁמְעוּ֙ אֶת־דְּבַ֣ר הַמַּלְכָּ֔ה לְכֹ֖ל שָׂרֵ֣י הַמֶּ֑לֶךְ וּכְדַ֖י בִּזָּיֹ֥ון וָקָֽצֶף׃ 
<a target = '_blank' href='https://geulah.org.il/HaTanach/verse/?verse=127250'/> (1,19)</a> אִם־עַל־הַמֶּ֣לֶךְ טֹ֗וב יֵצֵ֤א דְבַר־מַלְכוּת֙ מִלְּפָנָ֔יו וְיִכָּתֵ֛ב בְּדָתֵ֥י פָֽרַס־וּמָדַ֖י וְלֹ֣א יַֽעֲבֹ֑ור אֲשֶׁ֨ר לֹֽא־תָבֹ֜א וַשְׁתִּ֗י לִפְנֵי֙ הַמֶּ֣לֶךְ אֲחַשְׁוֵרֹ֔ושׁ וּמַלְכוּתָהּ֙ יִתֵּ֣ן הַמֶּ֔לֶךְ לִרְעוּתָ֖הּ הַטֹּובָ֥ה מִמֶּֽנָּה׃ 
<a target = '_blank' href='https://geulah.org.il/HaTanach/verse/?verse=127260'/> (1,20)</a> וְנִשְׁמַע֩ פִּתְגָּ֨ם הַמֶּ֤לֶךְ אֲשֶׁר־יַֽעֲשֶׂה֨ בְּכָל־מַלְכוּתֹ֔ו כִּ֥י רַבָּ֖ה הִ֑יא וְכָל־הַנָּשִׁ֗ים יִתְּנ֤וּ יְקָר֨ לְבַֽעְלֵיהֶ֔ן לְמִגָּדֹ֖ול וְעַד־קָטָֽן׃ 
<a target = '_blank' href='https://geulah.org.il/HaTanach/verse/?verse=127270'/> (1,21)</a> וַיִּיטַב֙ הַדָּבָ֔ר בְּעֵינֵ֥י הַמֶּ֖לֶךְ וְהַשָּׂרִ֑ים וַיַּ֥עַשׂ הַמֶּ֖לֶךְ כִּדְבַ֥ר מְמוּכָֽן׃ 
<a target = '_blank' href='https://geulah.org.il/HaTanach/verse/?verse=127280'/> (1,22)</a> וַיִּשְׁלַ֤ח סְפָרִים֙ אֶל־כָּל־מְדִינֹ֣ות הַמֶּ֔לֶךְ אֶל־מְדִינָ֤ה וּמְדִינָה֙ כִּכְתָבָ֔הּ וְאֶל־עַ֥ם וָעָ֖ם כִּלְשֹׁונֹ֑ו לִֽהְיֹ֤ות כָּל־אִישׁ֙ שׂרֵ֣ר בְּבֵיתֹ֔ו וּמְדַבֵּ֖ר כִּלְשֹׁ֥ון עַמֹּֽו׃ ײ 
<a target = '_blank' href='https://geulah.org.il/HaTanach/verse/?verse=127290'/> (2,1)</a> אַחַר֙ הַדְּבָרִ֣ים הָאֵ֔לֶּה כְּשֹׁ֕ךְ חֲמַ֖ת הַמֶּ֣לֶךְ אֲחַשְׁוֵרֹ֑ושׁ זָכַ֤ר אֶת־וַשְׁתִּי֙ וְאֵ֣ת אֲשֶׁר־עָשָׂ֔תָה וְאֵ֥ת אֲשֶׁר־נִגְזַ֖ר עָלֶֽיהָ׃ 
<a target = '_blank' href='https://geulah.org.il/HaTanach/verse/?verse=127300'/> (2,2)</a> וַיֹּֽאמְר֥וּ נַֽעֲרֵי־הַמֶּ֖לֶךְ מְשָֽׁרְתָ֑יו יְבַקְשׁ֥וּ לַמֶּ֛לֶךְ נְעָרֹ֥ות בְּתוּלֹ֖ות טֹובֹ֥ות מַרְאֶֽה׃ 
<a target = '_blank' href='https://geulah.org.il/HaTanach/verse/?verse=127310'/> (2,3)</a> וְיַפְקֵ֨ד הַמֶּ֣לֶךְ פְּקִידִים֮ בְּכָל־מְדִינֹ֣ות מַלְכוּתֹו֒ וְיִקְבְּצ֣וּ אֶת־כָּל־נַֽעֲרָֽה־בְ֠תוּלָה טֹובַ֨ת מַרְאֶ֜ה אֶל־שׁוּשַׁ֤ן הַבִּירָה֙ אֶל־בֵּ֣ית הַנָּשִׁ֔ים אֶל־יַ֥ד הֵגֶ֛א סְרִ֥יס הַמֶּ֖לֶךְ שֹׁמֵ֣ר הַנָּשִׁ֑ים וְנָתֹ֖ון תַּמְרֻֽקֵיהֶֽן׃ 
<a target = '_blank' href='https://geulah.org.il/HaTanach/verse/?verse=127320'/> (2,4)</a> וְהַֽנַּעֲרָ֗ה אֲשֶׁ֤ר תִּיטַב֙ בְּעֵינֵ֣י הַמֶּ֔לֶךְ תִּמְלֹ֖ךְ תַּ֣חַת וַשְׁתִּ֑י וַיִּיטַ֧ב הַדָּבָ֛ר בְּעֵינֵ֥י הַמֶּ֖לֶךְ וַיַּ֥עַשׂ כֵּֽן׃ ױ 
<a target = '_blank' href='https://geulah.org.il/HaTanach/verse/?verse=127330'/> (2,5)</a> אִ֣ישׁ יְהוּדִ֔י הָיָ֖ה בְּשׁוּשַׁ֣ן הַבִּירָ֑ה וּשְׁמֹ֣ו מָרְדְּכַ֗י בֶּ֣֯ן יָאִ֧יר בֶּן־שִׁמְעִ֛י בֶּן־קִ֖ישׁ אִ֥ישׁ יְמִינִֽי׃ 
<a target = '_blank' href='https://geulah.org.il/HaTanach/verse/?verse=127340'/> (2,6)</a> אֲשֶׁ֤ר הָגְלָה֙ מִיר֣וּשָׁלַ֔יִם עִם־הַגֹּלָה֙ אֲשֶׁ֣ר הָגְלְתָ֔ה עִ֖ם יְכָנְיָ֣ה מֶֽלֶךְ־יְהוּדָ֑ה אֲשֶׁ֣ר הֶגְלָ֔ה נְבֽוּכַדְנֶצַּ֖ר מֶ֥לֶךְ בָּבֶֽל׃ 
<a target = '_blank' href='https://geulah.org.il/HaTanach/verse/?verse=127350'/> (2,7)</a> וַיְהִ֨י אֹמֵ֜ן אֶת־הֲדַסָּ֗ה הִ֤יא אֶסְתֵּר֙ בַּת־דֹּדֹ֔ו כִּ֛י אֵ֥ין לָ֖הּ אָ֣ב וָאֵ֑ם וְהַֽנַּֽעֲרָ֤ה יְפַת־תֹּ֨אַר֨ וְטֹובַ֣ת מַרְאֶ֔ה וּבְמֹ֤ות אָבִ֨יהָ֨ וְאִמָּ֔הּ לְקָחָ֧הּ מָרְדְּכַ֛י לֹ֖ו לְבַֽת׃ 
<a target = '_blank' href='https://geulah.org.il/HaTanach/verse/?verse=127360'/> (2,8)</a> וַיְהִ֗י בְּהִשָּׁמַ֤ע דְּבַר־הַמֶּ֨לֶךְ֨ וְדָתֹ֔ו וּבְהִקָּבֵ֞ץ נְעָרֹ֥ות רַבֹּ֛ות אֶל־שׁוּשַׁ֥ן הַבִּירָ֖ה אֶל־יַ֣ד הֵגָ֑י וַתִּלָּקַ֤ח אֶסְתֵּר֙ אֶל־בֵּ֣ית הַמֶּ֔לֶךְ אֶל־יַ֥ד הֵגַ֖י שֹׁמֵ֥ר הַנָּשִֽׁים׃ 
<a target = '_blank' href='https://geulah.org.il/HaTanach/verse/?verse=127370'/> (2,9)</a> וַתִּיטַ֨ב הַֽנַּֽעֲרָ֣ה בְעֵינָיו֮ וַתִּשָּׂ֣א חֶ֣סֶד לְפָנָיו֒ וַ֠יְבַהֵל אֶת־תַּמְרוּקֶ֤יהָ וְאֶת־מָֽנֹותֶ֨יהָ֨ לָתֵ֣ת לָ֔הּ וְאֵת֨ שֶׁ֣בַע הַנְּעָרֹ֔ות הָֽרְאֻיֹּ֥ות לָֽתֶת־לָ֖הּ מִבֵּ֣ית הַמֶּ֑לֶךְ וַיְשַׁנֶּ֧הָ וְאֶת־נַֽעֲרֹותֶ֛יהָ לְטֹ֖וב בֵּ֥ית הַנָּשִֽׁים׃ 
<a target = '_blank' href='https://geulah.org.il/HaTanach/verse/?verse=127380'/> (2,10)</a> לֹֽא־הִגִּ֣ידָה אֶסְתֵּ֔ר אֶת־עַמָּ֖הּ וְאֶת־מֹֽולַדְתָּ֑הּ כִּ֧י מָרְדְּכַ֛י צִוָּ֥ה עָלֶ֖יהָ אֲשֶׁ֥ר לֹֽא־תַגִּֽיד׃ 
<a target = '_blank' href='https://geulah.org.il/HaTanach/verse/?verse=127390'/> (2,11)</a> וּבְכָל־יֹ֣ום וָיֹ֔ום מָרְדְּכַי֙ מִתְהַלֵּ֔ךְ לִפְנֵ֖י חֲצַ֣ר בֵּית־הַנָּשִׁ֑ים לָדַ֨עַת֙ אֶת־שְׁלֹ֣ום אֶסְתֵּ֔ר וּמַה־יֵּֽעָשֶׂ֖ה בָּֽהּ׃ 
<a target = '_blank' href='https://geulah.org.il/HaTanach/verse/?verse=127400'/> (2,12)</a> וּבְהַגִּ֡יעַ תֹּר֩ נַֽעֲרָ֨ה וְנַֽעֲרָ֜ה לָבֹ֣וא ׀ אֶל־הַמֶּ֣לֶךְ אֲחַשְׁוֵרֹ֗ושׁ מִקֵּץ֩ הֱיֹ֨ות לָ֜הּ כְּדָ֤ת הַנָּשִׁים֨ שְׁנֵ֣ים עָשָׂ֣ר חֹ֔דֶשׁ כִּ֛י כֵּ֥ן יִמְלְא֖וּ יְמֵ֣י מְרֽוּקֵיהֶ֑ן שִׁשָּׁ֤ה חֳדָשִׁים֙ בְּשֶׁ֣מֶן הַמֹּ֔ר וְשִׁשָּׁ֤ה חֳדָשִׁים֨ בַּבְּשָׂמִ֔ים וּבְתַמְרוּקֵ֖י הַנָּשִֽׁים׃ 
<a target = '_blank' href='https://geulah.org.il/HaTanach/verse/?verse=127410'/> (2,13)</a> וּבָזֶ֕ה הַֽנַּעֲרָ֖ה בָּאָ֣ה אֶל־הַמֶּ֑לֶךְ אֵת֩ כָּל־אֲשֶׁ֨ר תֹּאמַ֜ר יִנָּ֤תֵֽן לָהּ֙ לָבֹ֣וא עִמָּ֔הּ מִבֵּ֥ית הַנָּשִׁ֖ים עַד־בֵּ֥ית הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127420'/> (2,14)</a> בָּעֶ֣רֶב ׀ הִ֣יא בָאָ֗ה וּ֠בַבֹּקֶר הִ֣יא שָׁבָ֞ה אֶל־בֵּ֤ית הַנָּשִׁים֙ שֵׁנִ֔י אֶל־יַ֧ד שַֽׁעֲשְׁגַּ֛ז סְרִ֥יס הַמֶּ֖לֶךְ שֹׁמֵ֣ר הַפִּֽילַגְשִׁ֑ים לֹֽא־תָבֹ֥וא עֹוד֙ אֶל־הַמֶּ֔לֶךְ כִּ֣י אִם־חָפֵ֥ץ בָּ֛הּ הַמֶּ֖לֶךְ וְנִקְרֳ֯אָ֥ה בְשֵֽׁם׃ 
<a target = '_blank' href='https://geulah.org.il/HaTanach/verse/?verse=127430'/> (2,15)</a> וּבְהַגִּ֣יעַ תֹּֽר־אֶסְתֵּ֣ר בַּת־אֲבִיחַ֣יִל ׀ דֹּ֣ד מָרְדְּכַ֡י אֲשֶׁר֩ לָֽקַח־לֹ֨ו לְבַ֜ת לָבֹ֣וא אֶל־הַמֶּ֗לֶךְ לֹ֤א בִקְשָׁה֙ דָּבָ֔ר כִּ֠י אִ֣ם אֶת־אֲשֶׁ֥ר יֹאמַ֛ר הֵגַ֥י סְרִֽיס־הַמֶּ֖לֶךְ שֹׁמֵ֣ר הַנָּשִׁ֑ים וַתְּהִ֤י אֶסְתֵּר֙ נֹשֵׂ֣את חֵ֔ן בְּעֵינֵ֖י כָּל־רֹאֶֽיהָ׃ 
<a target = '_blank' href='https://geulah.org.il/HaTanach/verse/?verse=127440'/> (2,16)</a> וַתִּלָּקַ֨ח אֶסְתֵּ֜ר אֶל־הַמֶּ֤לֶךְ אֲחַשְׁוֵרֹושׁ֙ אֶל־בֵּ֣ית מַלְכוּתֹ֔ו בַּחֹ֥דֶשׁ הָֽעֲשִׂירִ֖י הוּא־חֹ֣דֶשׁ טֵבֵ֑ת בִּשְׁנַת־שֶׁ֖בַע לְמַלְכוּתֹֽו׃ 
<a target = '_blank' href='https://geulah.org.il/HaTanach/verse/?verse=127450'/> (2,17)</a> וַיֶּֽאֱהַב֨ הַמֶּ֤לֶךְ אֶת־אֶסְתֵּר֙ מִכָּל־הַנָּשִׁ֔ים וַתִּשָּׂא־חֵ֥ן וָחֶ֛סֶד לְפָנָ֖יו מִכָּל־הַבְּתוּלֹ֑ות וַיָּ֤שֶׂם כֶּֽתֶר־מַלְכוּת֨ בְּרֹאשָׁ֔הּ וַיַּמְלִיכֶ֖הָ תַּ֥חַת וַשְׁתִּֽי׃ 
<a target = '_blank' href='https://geulah.org.il/HaTanach/verse/?verse=127460'/> (2,18)</a> וַיַּ֨עַשׂ הַמֶּ֜לֶךְ מִשְׁתֶּ֣ה גָדֹ֗ול לְכָל־שָׂרָי֙ו וַֽעֲבָדָ֔יו אֵ֖ת מִשְׁתֵּ֣ה אֶסְתֵּ֑ר וַֽהֲנָחָ֤ה לַמְּדִינֹות֙ עָשָׂ֔ה וַיִּתֵּ֥ן מַשְׂאֵ֖ת כְּיַ֥ד הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127470'/> (2,19)</a> וּבְהִקָּבֵ֥ץ בְּתוּלֹ֖ות שֵׁנִ֑ית וּמָרְדְּכַ֖י ישֵׁ֥ב בְּשַֽׁעַר־הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127480'/> (2,20)</a> אֵ֣ין אֶסְתֵּ֗ר מַגֶּ֤דֶת מֹֽולַדְתָּהּ֙ וְאֶת־עַמָּ֔הּ כַּֽאֲשֶׁ֛ר צִוָּ֥ה עָלֶ֖יהָ מָרְדְּכָ֑י וְאֶת־מַֽאֲמַ֤ר מָרְדְּכַי֨ אֶסְתֵּ֣ר עֹשָׂ֔ה כַּֽאֲשֶׁ֛ר הָֽיְתָ֥ה בְאָמְנָ֖ה אִתֹּֽו׃ ױ 
<a target = '_blank' href='https://geulah.org.il/HaTanach/verse/?verse=127490'/> (2,21)</a> בַּיָּמִ֣ים הָהֵ֔ם וּמָרְדְּכַ֖י יֹושֵׁ֣ב בְּשַֽׁעַר־הַמֶּ֑לֶךְ קָצַף֩ בִּגְתָ֨ן וָתֶ֜רֶשׁ שְׁנֵֽי־סָרִיסֵ֤י הַמֶּ֨לֶךְ֙ מִשֹּֽׁמְרֵ֣י הַסַּ֔ף וַֽיְבַקְשׁוּ֨ לִשְׁלֹ֣חַ יָ֔ד בַּמֶּ֖לֶךְ אֲחַשְׁוֵרֽשׁ׃ 
<a target = '_blank' href='https://geulah.org.il/HaTanach/verse/?verse=127500'/> (2,22)</a> וַיִּוָּדַ֤ע הַדָּבָר֙ לְמָרְדְּכַ֔י וַיַּגֵּ֖ד לְאֶסְתֵּ֣ר הַמַּלְכָּ֑ה וַתֹּ֧אמֶר אֶסְתֵּ֛ר לַמֶּ֖לֶךְ בְּשֵׁ֥ם מָרְדְּכָֽי׃ 
<a target = '_blank' href='https://geulah.org.il/HaTanach/verse/?verse=127510'/> (2,23)</a> וַיְבֻקַּ֤שׁ הַדָּבָר֙ וַיִּמָּצֵ֔א וַיִּתָּל֥וּ שְׁנֵיהֶ֖ם עַל־עֵ֑ץ וַיִּכָּתֵ֗ב בְּסֵ֛פֶר דִּבְרֵ֥י הַיָּמִ֖ים לִפְנֵ֥י הַמֶּֽלֶךְ׃ ײ 
<a target = '_blank' href='https://geulah.org.il/HaTanach/verse/?verse=127520'/> (3,1)</a> אַחַ֣ר ׀ הַדְּבָרִ֣ים הָאֵ֗לֶּה גִּדַּ֩ל הַמֶּ֨לֶךְ אֲחַשְׁוֵרֹ֜ושׁ אֶת־הָמָ֧ן בֶּן־הַמְּדָ֛תָא הָֽאֲגָגִ֖י וַֽיְנַשְּׂאֵ֑הוּ וַיָּ֙שֶׂם֙ אֶת־כִּסְאֹ֔ו מֵעַ֕ל כָּל־הַשָּׂרִ֖ים אֲשֶׁ֥ר אִתֹּֽו׃ 
<a target = '_blank' href='https://geulah.org.il/HaTanach/verse/?verse=127530'/> (3,2)</a> וְכָל־עַבְדֵ֨י הַמֶּ֜לֶךְ אֲשֶׁר־בְּשַׁ֣עַר הַמֶּ֗לֶךְ כֹּֽרְעִ֤ים וּמִֽשְׁתַּֽחֲוִים֙ לְהָמָ֔ן כִּי־כֵ֖ן צִוָּה־לֹ֣ו הַמֶּ֑לֶךְ וּמָ֨רְדְּכַ֔י לֹ֥א יִכְרַ֖ע וְלֹ֥א יִשְׁתַּֽחֲוֶֽה׃ 
<a target = '_blank' href='https://geulah.org.il/HaTanach/verse/?verse=127540'/> (3,3)</a> וַיֹּ֨אמְר֜וּ עַבְדֵ֥י הַמֶּ֛לֶךְ אֲשֶׁר־בְּשַׁ֥עַר הַמֶּ֖לֶךְ לְמָרְדְּכָ֑י מַדּ֨וּעַ֨ אַתָּ֣ה עֹובֵ֔ר אֵ֖ת מִצְוַ֥ת הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127550'/> (3,4)</a> וַֽיְהִ֗י בְּ֯אָמְרָ֤ם אֵלָיו֨ יֹ֣ום וָיֹ֔ום וְלֹ֥א שָׁמַ֖ע אֲלֵיהֶ֑ם וַיַּגִּ֣ידוּ לְהָמָ֗ן לִרְאֹות֙ הֲיַֽעַמְדוּ֙ דִּבְרֵ֣י מָרְדְּכַ֔י כִּֽי־הִגִּ֥יד לָהֶ֖ם אֲשֶׁר־ה֥וּא יְהוּדִֽי׃ 
<a target = '_blank' href='https://geulah.org.il/HaTanach/verse/?verse=127560'/> (3,5)</a> וַיַּ֣רְא הָמָ֔ן כִּֽי־אֵ֣ין מָרְדְּכַ֔י כֹּרֵ֥עַ וּמִֽשְׁתַּֽחֲוֶ֖ה לֹ֑ו וַיִּמָּלֵ֥א הָמָ֖ן חֵמָֽה׃ 
<a target = '_blank' href='https://geulah.org.il/HaTanach/verse/?verse=127570'/> (3,6)</a> וַיִּ֣בֶז בְּעֵינָ֗יו לִשְׁלֹ֤ח יָד֨ בְּמָרְדְּכַ֣י לְבַדֹּ֔ו כִּֽי־הִגִּ֥ידוּ לֹ֖ו אֶת־עַ֣ם מָרְדְּכָ֑י וַיְבַקֵּ֣שׁ הָמָ֗ן לְהַשְׁמִ֧יד אֶת־כָּל־הַיְּהוּדִ֛ים אֲשֶׁ֛ר בְּכָל־מַלְכ֥וּת אֲחַשְׁוֵרֹ֖ושׁ עַ֥ם מָרְדְּכָֽי׃ 
<a target = '_blank' href='https://geulah.org.il/HaTanach/verse/?verse=127580'/> (3,7)</a> בַּחֹ֤דֶשׁ הָֽרִאשֹׁון֨ הוּא־חֹ֣דֶשׁ נִיסָ֔ן בִּשְׁנַת֙ שְׁתֵּ֣ים עֶשְׂרֵ֔ה לַמֶּ֖לֶךְ אֲחַשְׁוֵרֹ֑ושׁ הִפִּ֣יל פּוּר֩ ה֨וּא הַגֹּורָ֜ל לִפְנֵ֣י הָמָ֗ן מִיֹּ֧ום ׀ לְיֹ֛ום וּמֵחֹ֛דֶשׁ לְחֹ֥דֶשׁ שְׁנֵֽים־עָשָׂ֖ר הוּא־חֹ֥דֶשׁ אֲדָֽר׃ ױ 
<a target = '_blank' href='https://geulah.org.il/HaTanach/verse/?verse=127590'/> (3,8)</a> וַיֹּ֤אמֶר הָמָן֨ לַמֶּ֣לֶךְ אֲחַשְׁוֵרֹ֔ושׁ יֶשְׁנֹ֣ו עַם־אֶחָ֗ד מְפֻזָּ֤ר וּמְפֹרָד֙ בֵּ֣ין הָֽעַמִּ֔ים בְּכֹ֖ל מְדִינֹ֣ות מַלְכוּתֶ֑ךָ וְדָֽתֵיהֶ֞ם שֹׁנֹ֣ות מִכָּל־עָ֗ם וְאֶת־דָּתֵ֤י הַמֶּ֨לֶךְ֙ אֵינָ֣ם עֹשִׂ֔ים וְלַמֶּ֥לֶךְ אֵין־שֹׁוֶ֖ה לְהַנִּיחָֽם׃ 
<a target = '_blank' href='https://geulah.org.il/HaTanach/verse/?verse=127600'/> (3,9)</a> אִם־עַל־הַמֶּ֣לֶךְ טֹ֔וב יִכָּתֵ֖ב לְאַבְּדָ֑ם וַֽעֲשֶׂ֨רֶת אֲלָפִ֜ים כִּכַּר־כֶּ֗סֶף אֶשְׁקֹול֨ עַל־יְדֵי֙ עֹשֵׂ֣י הַמְּלָאכָ֔ה לְהָבִ֖יא אֶל־גִּנְזֵ֥י הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127610'/> (3,10)</a> וַיָּ֧סַר הַמֶּ֛לֶךְ אֶת־טַבַּעְתֹּ֖ו מֵעַ֣ל יָדֹ֑ו וַיִּתְּנָ֗הּ לְהָמָ֧ן בֶּן־הַמְּדָ֛תָא הָֽאֲגָגִ֖י צֹרֵ֥ר הַיְּהוּדִֽים׃ 
<a target = '_blank' href='https://geulah.org.il/HaTanach/verse/?verse=127620'/> (3,11)</a> וַיֹּ֤אמֶר הַמֶּ֨לֶךְ֙ לְהָמָ֔ן הַכֶּ֖סֶף נָת֣וּן לָ֑ךְ וְהָעָ֕ם לַֽעֲשֹׂ֥ות בֹּ֖ו כַּטֹּ֥וב בְּעֵינֶֽיךָ׃ 
<a target = '_blank' href='https://geulah.org.il/HaTanach/verse/?verse=127630'/> (3,12)</a> וַיִּקָּֽרְאוּ֩ סֹֽפְרֵ֨י הַמֶּ֜לֶךְ בַּחֹ֣דֶשׁ הָֽרִאשֹׁ֗ון בִּשְׁלֹושָׁ֨ה עָשָׂ֣ר יֹום֮ בֹּו֒ וַיִּכָּתֵ֣ב כְּֽכָל־אֲשֶׁר־צִוָּ֣ה הָמָ֡ן אֶ֣ל אֲחַשְׁדַּרְפְּנֵי־הַ֠מֶּלֶךְ וְאֶל־הַפַּחֹ֞ות אֲשֶׁ֣ר ׀ עַל־מְדִינָ֣ה וּמְדִינָה֙ וְאֶל־שָׂ֤רֵי עַם֙ וָעָ֔ם מְדִינָ֤ה וּמְדִינָה֨ כִּכְתָבָ֔הּ וְעַ֥ם וָעָ֖ם כִּלְשֹׁונֹ֑ו בְּשֵׁם֨ הַמֶּ֤לֶךְ אֲחַשְׁוֵרשׁ֙ נִכְתָּ֔ב֯ וְנֶחְתָּ֖ם בְּטַבַּ֥עַת הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127640'/> (3,13)</a> וְנִשְׁלֹ֨וחַ סְפָרִ֜ים בְּיַ֣ד הָֽרָצִים֮ אֶל־כָּל־מְדִינֹ֣ות הַמֶּלֶךְ֒ לְהַשְׁמִ֡יד לַֽהֲרֹ֣ג וּלְאַבֵּ֣ד אֶת־כָּל־הַ֠יְּהוּדִים מִנַּ֨עַר וְעַד־זָקֵ֨ן טַ֤ף וְנָשִׁים֙ בְּיֹ֣ום אֶחָ֔ד בִּשְׁלֹושָׁ֥ה עָשָׂ֛ר לְחֹ֥דֶשׁ שְׁנֵֽים־עָשָׂ֖ר הוּא־חֹ֣דֶשׁ אֲדָ֑ר וּשְׁלָלָ֖ם לָבֹֽוז׃ 
<a target = '_blank' href='https://geulah.org.il/HaTanach/verse/?verse=127650'/> (3,14)</a> פַּתְשֶׁ֣גֶן הַכְּתָ֗ב לְהִנָּ֤תֵן דָּת֨ בְּכָל־מְדִינָ֣ה וּמְדִינָ֔ה גָּל֖וּי לְכָל־הָֽעַמִּ֑ים לִֽהְיֹ֥ות עֲתִידִ֖ים לַיֹּ֥ום הַזֶּֽה׃ 
<a target = '_blank' href='https://geulah.org.il/HaTanach/verse/?verse=127660'/> (3,15)</a> הָֽרָצִ֗ים יָֽצְא֤וּ דְחוּפִים֨ בִּדְבַ֣ר הַמֶּ֔לֶךְ וְהַדָּ֥ת נִתְּנָ֖ה בְּשׁוּשַׁ֣ן הַבִּירָ֑ה וְהַמֶּ֤לֶךְ וְהָמָן֙ יָֽשְׁב֣וּ לִשְׁתֹּ֔ות וְהָעִ֥יר שׁוּשָׁ֖ן נָבֹֽוכָֽה׃ ײ 
<a target = '_blank' href='https://geulah.org.il/HaTanach/verse/?verse=127670'/> (4,1)</a> וּמָרְדְּכַ֗י יָדַע֙ אֶת־כָּל־אֲשֶׁ֣ר נַֽעֲשָׂ֔ה וַיִּקְרַ֤ע מָרְדְּכַי֨ אֶת־בְּגָדָ֔יו וַיִּלְבַּ֥שׁ שַׂ֖ק וָאֵ֑פֶר וַיֵּצֵא֙ בְּתֹ֣וךְ הָעִ֔יר וַיִּזְעַ֛ק זְעָקָ֥ה גְדֹולָ֖ה וּמָרָֽה׃ 
<a target = '_blank' href='https://geulah.org.il/HaTanach/verse/?verse=127680'/> (4,2)</a> וַיָּבֹ֕וא עַ֖ד לִפְנֵ֣י שַֽׁעַר־הַמֶּ֑לֶךְ כִּ֣י אֵ֥ין לָבֹ֛וא אֶל־שַׁ֥עַר הַמֶּ֖לֶךְ בִּלְב֥וּשׁ שָֽׂק׃ 
<a target = '_blank' href='https://geulah.org.il/HaTanach/verse/?verse=127690'/> (4,3)</a> וּבְכָל־מְדִינָ֣ה וּמְדִינָ֗ה מְקֹום֙ אֲשֶׁ֨ר דְּבַר־הַמֶּ֤לֶךְ וְדָתֹו֙ מַגִּ֔יעַ אֵ֤בֶל גָּדֹול֨ לַיְּהוּדִ֔ים וְצֹ֥ום וּבְכִ֖י וּמִסְפֵּ֑ד שַׂ֣ק וָאֵ֔פֶר יֻצַּ֖ע לָֽרַבִּֽים׃ 
<a target = '_blank' href='https://geulah.org.il/HaTanach/verse/?verse=127700'/> (4,4)</a> וַ֠תָּבֹואי֯נָה נַֽעֲרֹ֨ות אֶסְתֵּ֤ר וְסָֽרִיסֶ֨יהָ֙ וַיַּגִּ֣ידוּ לָ֔הּ וַתִּתְחַלְחַ֥ל הַמַּלְכָּ֖ה מְאֹ֑ד וַתִּשְׁלַ֨ח בְּגָדִ֜ים לְהַלְבִּ֣ישׁ אֶת־מָרְדְּכַ֗י וּלְהָסִ֥יר שַׂקֹּ֛ו מֵֽעָלָ֖יו וְלֹ֥א קִבֵּֽל׃ 
<a target = '_blank' href='https://geulah.org.il/HaTanach/verse/?verse=127710'/> (4,5)</a> וַתִּקְרָא֩ אֶסְתֵּ֨ר לַֽהֲתָ֜ךְ מִסָּֽרִיסֵ֤י הַמֶּ֨לֶךְ֨ אֲשֶׁ֣ר הֶֽעֱמִ֣יד לְפָנֶ֔יהָ וַתְּצַוֵּ֖הוּ עַל־מָרְדְּכָ֑י לָדַ֥עַת מַה־זֶּ֖ה וְעַל־מַה־זֶּֽה׃ 
<a target = '_blank' href='https://geulah.org.il/HaTanach/verse/?verse=127720'/> (4,6)</a> וַיֵּצֵ֥א הֲתָ֖ךְ אֶל־מָרְדְּכָ֑י אֶל־רְחֹ֣וב הָעִ֔יר אֲשֶׁ֖ר לִפְנֵ֥י שַֽׁעַר־הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127730'/> (4,7)</a> וַיַּגֶּד־לֹ֣ו מָרְדְּכַ֔י אֵ֖ת כָּל־אֲשֶׁ֣ר קָרָ֑הוּ וְאֵ֣ת ׀ פָּרָשַׁ֣ת הַכֶּ֗סֶף אֲשֶׁ֨ר אָמַ֤ר הָמָ֨ן לִ֠שְׁקֹול עַל־גִּנְזֵ֥י הַמֶּ֛לֶךְ בַּיְּהוּדִ֖יי֯ם לְאַבְּדָֽם׃ 
<a target = '_blank' href='https://geulah.org.il/HaTanach/verse/?verse=127740'/> (4,8)</a> וְאֶת־פַּתְשֶׁ֣גֶן כְּתָֽב־הַ֠דָּת אֲשֶׁר־נִתַּ֨ן בְּשׁוּשָׁ֤ן לְהַשְׁמִידָם֙ נָ֣תַן לֹ֔ו לְהַרְאֹ֥ות אֶת־אֶסְתֵּ֖ר וּלְהַגִּ֣יד לָ֑הּ וּלְצַוֹּ֣ות עָלֶ֗יהָ לָבֹ֨וא אֶל־הַמֶּ֧לֶךְ לְהִֽתְחַנֶּן־לֹ֛ו וּלְבַקֵּ֥שׁ מִלְּפָנָ֖יו עַל־עַמָּֽהּ׃ 
<a target = '_blank' href='https://geulah.org.il/HaTanach/verse/?verse=127750'/> (4,9)</a> וַיָּבֹ֖וא הֲתָ֑ךְ וַיַּגֵּ֣ד לְאֶסְתֵּ֔ר אֵ֖ת דִּבְרֵ֥י מָרְדְּכָֽי׃ 
<a target = '_blank' href='https://geulah.org.il/HaTanach/verse/?verse=127760'/> (4,10)</a> וַתֹּ֥אמֶר אֶסְתֵּ֖ר לַֽהֲתָ֑ךְ וַתְּצַוֵּ֖הוּ אֶל־מָרְדְּכָֽי׃ 
<a target = '_blank' href='https://geulah.org.il/HaTanach/verse/?verse=127770'/> (4,11)</a> כָּל־עַבְדֵ֣י הַמֶּ֡לֶךְ וְעַם֩ מְדִינֹ֨ות הַמֶּ֜לֶךְ יֹֽודְעִ֗ים אֲשֶׁ֣ר כָּל־אִ֣ישׁ וְאִשָּׁ֡ה אֲשֶֽׁר־יָבֹ֣וא אֶל־הַמֶּלֶךְ֩ אֶל־הֶֽחָצֵ֨ר הַפְּנִימִ֜ית אֲשֶׁ֣ר לֹֽא־יִקָּרֵ֗א אַחַ֤ת דָּתֹו֙ לְהָמִ֔ית לְ֠בַד מֵֽאֲשֶׁ֨ר יֹֽושִׁיט־לֹ֥ו הַמֶּ֛לֶךְ אֶת־שַׁרְבִ֥יט הַזָּהָ֖ב וְחָיָ֑ה וַֽאֲנִ֗י לֹ֤א נִקְרֵ֨אתִי֨ לָבֹ֣וא אֶל־הַמֶּ֔לֶךְ זֶ֖ה שְׁלֹושִׁ֥ים יֹֽום׃ 
<a target = '_blank' href='https://geulah.org.il/HaTanach/verse/?verse=127780'/> (4,12)</a> וַיַּגִּ֣ידוּ לְמָרְדְּכָ֔י אֵ֖ת דִּבְרֵ֥י אֶסְתֵּֽר׃  
<a target = '_blank' href='https://geulah.org.il/HaTanach/verse/?verse=127790'/> (4,13)</a> וַיֹּ֥אמֶר מָרְדְּכַ֖י לְהָשִׁ֣יב אֶל־אֶסְתֵּ֑ר אַל־תְּדַמִּ֣י בְנַפְשֵׁ֔ךְ לְהִמָּלֵ֥ט בֵּֽית־הַמֶּ֖לֶךְ מִכָּל־הַיְּהוּדִֽים׃ 
<a target = '_blank' href='https://geulah.org.il/HaTanach/verse/?verse=127800'/> (4,14)</a> כִּ֣י אִם־הַֽחֲרֵ֣שׁ תַּֽחֲרִישִׁי֮ בָּעֵ֣ת הַזֹּאת֒ רֶ֣וַח וְהַצָּלָ֞ה יַֽעֲמֹ֤וד לַיְּהוּדִים֙ מִמָּקֹ֣ום אַחֵ֔ר וְאַ֥תְּ וּבֵֽית־אָבִ֖יךְ תֹּאבֵ֑דוּ וּמִ֣י יֹודֵ֔עַ אִם־לְעֵ֣ת כָּזֹ֔את הִגַּ֖עַתְּ לַמַּלְכֽוּת׃ 
<a target = '_blank' href='https://geulah.org.il/HaTanach/verse/?verse=127810'/> (4,15)</a> וַתֹּ֥אמֶר אֶסְתֵּ֖ר לְהָשִׁ֥יב אֶֽל־מָרְדְּכָֽי׃ 
<a target = '_blank' href='https://geulah.org.il/HaTanach/verse/?verse=127820'/> (4,16)</a> לֵךְ֩ כְּנֹ֨וס אֶת־כָּל־הַיְּהוּדִ֜ים הַֽנִּמְצְאִ֣ים בְּשׁוּשָׁ֗ן וְצ֣וּמוּ עָ֠לַי וְאַל־תֹּֽאכְל֨וּ וְאַל־תִּשְׁתּ֜וּ שְׁל֤שֶׁת יָמִים֙ לַ֣יְלָה וָיֹ֔ום גַּם־אֲנִ֥י וְנַֽעֲרֹתַ֖י אָצ֣וּם כֵּ֑ן וּבְכֵ֞ן אָבֹ֤וא אֶל־הַמֶּ֨לֶךְ֨ אֲשֶׁ֣ר לֹֽא־כַדָּ֔ת וְכַאֲשֶׁ֥ר אָבַ֖דְתִּי אָבָֽדְתִּי׃ 
<a target = '_blank' href='https://geulah.org.il/HaTanach/verse/?verse=127830'/> (4,17)</a> וַיַּֽעֲבֹ֖ר מָרְדְּכָ֑י וַיַּ֕עַשׂ כְּכֹ֛ל אֲשֶׁר־צִוְּתָ֥ה עָלָ֖יו אֶסְתֵּֽר׃ ײ 
<a target = '_blank' href='https://geulah.org.il/HaTanach/verse/?verse=127840'/> (5,1)</a> וַיְהִ֣י ׀ בַּיֹּ֣ום הַשְּׁלִישִׁ֗י וַתִּלְבַּ֤שׁ אֶסְתֵּר֙ מַלְכ֔וּת וַֽתַּֽעֲמֹ֞ד בַּֽחֲצַ֤ר בֵּית־הַמֶּ֨לֶךְ֙ הַפְּנִימִ֔ית נֹ֖כַח בֵּ֣ית הַמֶּ֑לֶךְ וְ֠הַמֶּלֶךְ יֹושֵׁ֞ב עַל־כִּסֵּ֤א מַלְכוּתֹו֙ בְּבֵ֣ית הַמַּלְכ֔וּת נֹ֖כַח פֶּ֥תַח הַבָּֽיִת׃ 
<a target = '_blank' href='https://geulah.org.il/HaTanach/verse/?verse=127850'/> (5,2)</a> וַיְהִי֩ כִרְאֹ֨ות הַמֶּ֜לֶךְ אֶת־אֶסְתֵּ֣ר הַמַּלְכָּ֗ה עֹמֶ֨דֶת֙ בֶּֽחָצֵ֔ר נָֽשְׂאָ֥ה חֵ֖ן בְּעֵינָ֑יו וַיֹּ֨ושֶׁט הַמֶּ֜לֶךְ לְאֶסְתֵּ֗ר אֶת־שַׁרְבִ֤יט הַזָּהָב֨ אֲשֶׁ֣ר בְּיָדֹ֔ו וַתִּקְרַ֣ב אֶסְתֵּ֔ר וַתִּגַּ֖ע בְּרֹ֥אשׁ הַשַּׁרְבִֽיט׃ 
<a target = '_blank' href='https://geulah.org.il/HaTanach/verse/?verse=127860'/> (5,3)</a> וַיֹּ֤אמֶר לָהּ֙ הַמֶּ֔לֶךְ מַה־לָּ֖ךְ אֶסְתֵּ֣ר הַמַּלְכָּ֑ה וּמַה־בַּקָּֽשָׁתֵ֛ךְ עַד־חֲצִ֥י הַמַּלְכ֖וּת וְיִנָּ֥תֶן לָֽךְ׃ 
<a target = '_blank' href='https://geulah.org.il/HaTanach/verse/?verse=127870'/> (5,4)</a> וַתֹּ֣אמֶר אֶסְתֵּ֔ר אִם־עַל־הַמֶּ֖לֶךְ טֹ֑וב יָבֹ֨וא הַמֶּ֤לֶךְ וְהָמָן֙ הַיֹּ֔ום אֶל־הַמִּשְׁתֶּ֖ה אֲשֶׁר־עָשִׂ֥יתִי לֹֽו׃ 
<a target = '_blank' href='https://geulah.org.il/HaTanach/verse/?verse=127880'/> (5,5)</a> וַיֹּ֣אמֶר הַמֶּ֔לֶךְ מַֽהֲרוּ֙ אֶת־הָמָ֔ן לַֽעֲשֹׂ֖ות אֶת־דְּבַ֣ר אֶסְתֵּ֑ר וַיָּבֹ֤א הַמֶּ֙לֶךְ֙ וְהָמָ֔ן אֶל־הַמִּשְׁתֶּ֖ה אֲשֶׁר־עָֽשְׂתָ֥ה אֶסְתֵּֽר׃ 
<a target = '_blank' href='https://geulah.org.il/HaTanach/verse/?verse=127890'/> (5,6)</a> וַיֹּ֨אמֶר הַמֶּ֤לֶךְ לְאֶסְתֵּר֨ בְּמִשְׁתֵּ֣ה הַיַּ֔יִן מַה־שְּׁאֵֽלָתֵ֖ךְ וְיִנָּ֣תֶן לָ֑ךְ וּמַה־בַּקָּֽשָׁתֵ֛ךְ עַד־חֲצִ֥י הַמַּלְכ֖וּת וְתֵעָֽשׂ׃ 
<a target = '_blank' href='https://geulah.org.il/HaTanach/verse/?verse=127900'/> (5,7)</a> ֯וַתַּ֥עַן אֶסְתֵּ֖ר וַתֹּאמַ֑ר שְׁאֵֽלָתִ֖י וּבַקָּֽשָׁתִֽי׃ 
<a target = '_blank' href='https://geulah.org.il/HaTanach/verse/?verse=127910'/> (5,8)</a> אִם־מָצָ֨אתִי חֵ֜ן בְּעֵינֵ֣י הַמֶּ֗לֶךְ וְאִם־עַל־הַמֶּ֨לֶךְ֙ טֹ֔וב לָתֵת֙ אֶת־שְׁאֵ֣לָתִ֔י וְלַֽעֲשֹׂ֖ות אֶת־בַּקָּשָׁתִ֑י יָבֹ֧וא הַמֶּ֣לֶךְ וְהָמָ֗ן אֶל־הַמִּשְׁתֶּה֙ אֲשֶׁ֣ר אֶֽעֱשֶׂ֣ה לָהֶ֔ם וּמָחָ֥ר אֶֽעֱשֶׂ֖ה כִּדְבַ֥ר הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127920'/> (5,9)</a> וַיֵּצֵ֤א הָמָן֨ בַּיֹּ֣ום הַה֔וּא שָׂמֵ֖חַ וְטֹ֣וב לֵ֑ב וְכִרְאֹות֩ הָמָ֨ן אֶֽת־מָרְדְּכַ֜י בְּשַׁ֣עַר הַמֶּ֗לֶךְ וְלֹא־קָם֨ וְלֹא־זָ֣ע מִמֶּ֔נּוּ וַיִּמָּלֵ֥א הָמָ֛ן עַל־מָרְדְּכַ֖י חֵמָֽה׃ 
<a target = '_blank' href='https://geulah.org.il/HaTanach/verse/?verse=127930'/> (5,10)</a> וַיִּתְאַפֵּ֣ק הָמָ֔ן וַיָּבֹ֖וא אֶל־בֵּיתֹ֑ו וַיִּשְׁלַ֛ח וַיָּבֵ֥א אֶת־אֹֽהֲבָ֖יו וְאֶת־זֶ֥רֶשׁ אִשְׁתֹּֽו׃ 
<a target = '_blank' href='https://geulah.org.il/HaTanach/verse/?verse=127940'/> (5,11)</a> וַיְסַפֵּ֨ר לָהֶ֥ם הָמָ֛ן אֶת־כְּבֹ֥וד עָשְׁרֹ֖ו וְרֹ֣ב בָּנָ֑יו וְאֵת֩ כָּל־אֲשֶׁ֨ר גִּדְּלֹ֤ו הַמֶּ֨לֶךְ֙ וְאֵ֣ת אֲשֶׁ֣ר נִשְּׂאֹ֔ו עַל־הַשָּׂרִ֖ים וְעַבְדֵ֥י הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127950'/> (5,12)</a> וַיֹּאמֶר֮ הָמָן֒ אַ֣ף לֹֽא־הֵבִיאָה֩ אֶסְתֵּ֨ר הַמַּלְכָּ֧ה עִם־הַמֶּ֛לֶךְ אֶל־הַמִּשְׁתֶּ֥ה אֲשֶׁר־עָשָׂ֖תָה כִּ֣י אִם־אֹותִ֑י וְגַם־לְמָחָ֛ר אֲנִ֥י קָֽרוּא־לָ֖הּ עִם־הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127960'/> (5,13)</a> וְכָל־זֶ֕ה אֵינֶ֥נּוּ שֹׁוֶ֖ה לִ֑י בְּכָל־עֵ֗ת אֲשֶׁ֨ר אֲנִ֤י רֹאֶה֙ אֶת־מָרְדְּכַ֣י הַיְּהוּדִ֔י יֹושֵׁ֖ב בְּשַׁ֥עַר הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127970'/> (5,14)</a> וַתֹּ֣אמֶר לֹו֩ זֶ֨רֶשׁ אִשְׁתֹּ֜ו וְכָל־אֹֽהֲבָ֗יו יַֽעֲשׂוּ־עֵץ֮ גָּבֹ֣הַּ חֲמִשִּׁ֣ים אַמָּה֒ וּבַבֹּ֣קֶר ׀ אֱמֹ֣ר לַמֶּ֗לֶךְ וְיִתְל֤וּ אֶת־מָרְדְּכַי֨ עָלָ֔יו וּבֹ֧א עִם־הַמֶּ֛לֶךְ אֶל־הַמִּשְׁתֶּ֖ה שָׂמֵ֑חַ וַיִּיטַ֧ב הַדָּבָ֛ר לִפְנֵ֥י הָמָ֖ן וַיַּ֥עַשׂ הָעֵֽץ׃ ײ 
<a target = '_blank' href='https://geulah.org.il/HaTanach/verse/?verse=127980'/> (6,1)</a> בַּלַּ֣יְלָה הַה֔וּא נָֽדְדָ֖ה שְׁנַ֣ת הַמֶּ֑לֶךְ וַ֠יֹּאמֶר לְהָבִ֞יא אֶת־סֵ֤פֶר הַזִּכְרֹנֹות֨ דִּבְרֵ֣י הַיָּמִ֔ים וַיִּֽהְי֥וּ נִקְרָאִ֖ים לִפְנֵ֥י הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=127990'/> (6,2)</a> וַיִּמָּצֵ֣א כָת֗וּב אֲשֶׁר֩ הִגִּ֨יד מָרְדְּכַ֜י עַל־בִּגְתָ֣נָא וָתֶ֗רֶשׁ שְׁנֵי֨ סָֽרִיסֵ֣י הַמֶּ֔לֶךְ מִשֹּֽׁמְרֵ֖י הַסַּ֑֯ף אֲשֶׁ֤ר בִּקְשׁוּ֨ לִשְׁלֹ֣חַ יָ֔ד בַּמֶּ֖לֶךְ אֲחַשְׁוֵרֹֽושׁ׃ 
<a target = '_blank' href='https://geulah.org.il/HaTanach/verse/?verse=128000'/> (6,3)</a> וַיֹּ֣אמֶר הַמֶּ֔לֶךְ מַה־נַּֽעֲשָׂ֞ה יְקָ֧ר וּגְדוּלָּ֛ה לְמָרְדְּכַ֖י עַל־זֶ֑ה וַיֹּ֨אמְר֜וּ נַֽעֲרֵ֤י הַמֶּ֨לֶךְ֙ מְשָׁ֣רְתָ֔יו לֹֽא־נַֽעֲשָׂ֥ה עִמֹּ֖ו דָּבָֽר׃ 
<a target = '_blank' href='https://geulah.org.il/HaTanach/verse/?verse=128010'/> (6,4)</a> וַיֹּ֥אמֶר הַמֶּ֖לֶךְ מִ֣י בֶֽחָצֵ֑ר וְהָמָ֣ן בָּ֗א לַֽחֲצַ֤ר בֵּית־הַמֶּ֨לֶךְ֨ הַחִ֣יצֹונָ֔ה לֵאמֹ֣ר לַמֶּ֔לֶךְ לִתְלֹות֨ אֶת־מָרְדְּכַ֔י עַל־הָעֵ֖ץ אֲשֶׁר־הֵכִ֥ין לֹֽו׃ 
<a target = '_blank' href='https://geulah.org.il/HaTanach/verse/?verse=128020'/> (6,5)</a> וַיֹּ֨אמְר֜וּ נַֽעֲרֵ֤י הַמֶּ֨לֶךְ֙ אֵלָ֔יו הִנֵּ֥ה הָמָ֖ן עֹמֵ֣ד בֶּֽחָצֵ֑ר וַיֹּ֥אמֶר הַמֶּ֖לֶךְ יָבֹֽוא׃ 
<a target = '_blank' href='https://geulah.org.il/HaTanach/verse/?verse=128030'/> (6,6)</a> וַיָּבֹוא֮ הָמָן֒ וַיֹּ֤אמֶר לֹו֙ הַמֶּ֔לֶךְ מַה־לַּֽעֲשֹׂ֕ות בָּאִ֕ישׁ אֲשֶׁ֥ר הַמֶּ֖לֶךְ חָפֵ֣ץ בִּֽיקָרֹ֑ו וַיֹּ֤אמֶר הָמָן֙ בְּלִבֹּ֔ו לְמִ֞י יַחְפֹּ֥ץ הַמֶּ֛לֶךְ לַֽעֲשֹׂ֥ות יְקָ֖ר יֹותֵ֥ר מִמֶּֽנִּי׃ 
<a target = '_blank' href='https://geulah.org.il/HaTanach/verse/?verse=128040'/> (6,7)</a> וַיֹּ֥אמֶר הָמָ֖ן אֶל־הַמֶּ֑לֶךְ אִ֕ישׁ אֲשֶׁ֥ר הַמֶּ֖לֶךְ חָפֵ֥ץ בִּֽיקָרֹֽו׃ 
<a target = '_blank' href='https://geulah.org.il/HaTanach/verse/?verse=128050'/> (6,8)</a> יָבִ֨יאוּ֨ לְב֣וּשׁ מַלְכ֔וּת אֲשֶׁ֥ר לָֽבַשׁ־בֹּ֖ו הַמֶּ֑לֶךְ וְס֗וּס אֲשֶׁ֨ר רָכַ֤ב עָלָיו֨ הַמֶּ֔לֶךְ וַֽאֲשֶׁ֥ר נִתַּ֛ן כֶּ֥תֶר מַלְכ֖וּת בְּרֹאשֹֽׁו׃ 
<a target = '_blank' href='https://geulah.org.il/HaTanach/verse/?verse=128060'/> (6,9)</a> וְנָתֹ֨ון הַלְּב֜וּשׁ וְהַסּ֗וּס עַל־יַד־אִ֞ישׁ מִשָּׂרֵ֤י הַמֶּ֨לֶךְ֙ הַפַּרְתְּמִ֔ים וְהִלְבִּ֨שׁ֯וּ֨ אֶת־הָאִ֔ישׁ אֲשֶׁ֥ר הַמֶּ֖לֶךְ חָפֵ֣ץ בִּֽיקָרֹ֑ו וְהִרְכִּיבֻ֤הוּ עַל־הַסּוּס֙ בִּרְחֹ֣וב הָעִ֔יר וְקָֽרְא֣וּ לְפָנָ֔יו כָּ֚כָה יֵֽעָשֶׂ֣ה לָאִ֔ישׁ אֲשֶׁ֥ר הַמֶּ֖לֶךְ חָפֵ֥ץ בִּיקָרֹֽו׃ 
<a target = '_blank' href='https://geulah.org.il/HaTanach/verse/?verse=128070'/> (6,10)</a> וַיֹּ֨אמֶר הַמֶּ֜לֶךְ לְהָמָ֗ן מַ֠הֵר קַ֣ח אֶת־הַלְּב֤וּשׁ וְאֶת־הַסּוּס֨ כַּֽאֲשֶׁ֣ר דִּבַּ֔רְתָּ וַֽעֲשֵׂה־כֵן֨ לְמָרְדְּכַ֣י הַיְּהוּדִ֔י הַיֹּושֵׁ֖ב בְּשַׁ֣עַר הַמֶּ֑לֶךְ אַל־תַּפֵּ֣ל דָּבָ֔ר מִכֹּ֖ל אֲשֶׁ֥ר דִּבַּֽרְתָּ׃ 
<a target = '_blank' href='https://geulah.org.il/HaTanach/verse/?verse=128080'/> (6,11)</a> וַיִּקַּ֤ח הָמָן֨ אֶת־הַלְּב֣וּשׁ וְאֶת־הַסּ֔וּס וַיַּלְבֵּ֖שׁ אֶֽת־מָרְדְּכָ֑י וַיַּרְכִּיבֵ֨הוּ֨ בִּרְחֹ֣וב הָעִ֔יר וַיִּקְרָ֣א לְפָנָ֔יו כָּ֚כָה יֵֽעָשֶׂ֣ה לָאִ֔ישׁ אֲשֶׁ֥ר הַמֶּ֖לֶךְ חָפֵ֥ץ בִּֽיקָרֹֽו׃ 
<a target = '_blank' href='https://geulah.org.il/HaTanach/verse/?verse=128090'/> (6,12)</a> וַיָּ֥שָׁב מָרְדְּכַ֖י אֶל־שַׁ֣עַר הַמֶּ֑לֶךְ וְהָמָן֨ נִדְחַ֣ף אֶל־בֵּיתֹ֔ו אָבֵ֖ל וַֽחֲפ֥וּי רֹֽאשׁ׃ 
<a target = '_blank' href='https://geulah.org.il/HaTanach/verse/?verse=128100'/> (6,13)</a> וַיְסַפֵּ֨ר הָמָ֜ן לְזֶ֤רֶשׁ אִשְׁתֹּו֙ וּלְכָל־אֹ֣הֲבָ֔יו אֵ֖ת כָּל־אֲשֶׁ֣ר קָרָ֑הוּ וַיֹּֽאמְרוּ֩ לֹּ֨ו֯ חֲכָמָ֜יו וְזֶ֣רֶשׁ אִשְׁתֹּ֗ו אִ֣ם מִזֶּ֣רַע הַיְּהוּדִ֡ים מָרְדְּכַ֞י אֲשֶׁר֩ הַֽחִלֹּ֨ותָ לִנְפֹּ֤ל לְפָנָיו֨ לֹֽא־תוּכַ֣ל לֹ֔ו כִּֽי־נָפֹ֥ול תִּפֹּ֖ול לְפָנָֽיו׃ 
<a target = '_blank' href='https://geulah.org.il/HaTanach/verse/?verse=128110'/> (6,14)</a> עֹודָם֨ מְדַבְּרִ֣ים עִמֹּ֔ו וְסָֽרִיסֵ֥י הַמֶּ֖לֶךְ הִגִּ֑יעוּ וַיַּבְהִ֨לוּ֙ לְהָבִ֣יא אֶת־הָמָ֔ן אֶל־הַמִּשְׁתֶּ֖ה אֲשֶׁר־עָֽשְׂתָ֥ה אֶסְתֵּֽר׃ ײ 
<a target = '_blank' href='https://geulah.org.il/HaTanach/verse/?verse=128120'/> (7,1)</a> וַיָּבֹ֤א הַמֶּ֨לֶךְ֙ וְהָמָ֔ן לִשְׁתֹּ֖ות עִם־אֶסְתֵּ֥ר הַמַּלְכָּֽה׃ 
<a target = '_blank' href='https://geulah.org.il/HaTanach/verse/?verse=128130'/> (7,2)</a> וַיֹּאמֶר֩ הַמֶּ֨לֶךְ לְאֶסְתֵּ֜ר גַּ֣ם בַּיֹּ֤ום הַשֵּׁנִי֨ בְּמִשְׁתֵּ֣ה הַיַּ֔יִן מַה־שְּׁאֵֽלָתֵ֛ךְ אֶסְתֵּ֥ר הַמַּלְכָּ֖ה וְתִנָּ֣תֶן לָ֑ךְ וּמַה־בַּקָּֽשָׁתֵ֛ךְ עַד־חֲצִ֥י הַמַּלְכ֖וּת וְתֵעָֽשׂ׃ 
<a target = '_blank' href='https://geulah.org.il/HaTanach/verse/?verse=128140'/> (7,3)</a> וַתַּ֨עַן אֶסְתֵּ֤ר הַמַּלְכָּה֨ וַתֹּאמַ֔ר אִם־מָצָ֨אתִי חֵ֤ן בְּעֵינֶ֨יךָ֨ הַמֶּ֔לֶךְ וְאִם־עַל־הַמֶּ֖לֶךְ טֹ֑וב תִּנָּ֨תֶן לִ֤י נַפְשִׁי֨ בִּשְׁאֵ֣לָתִ֔י וְעַמִּ֖י בְּבַקָּֽשָׁתִֽי׃ 
<a target = '_blank' href='https://geulah.org.il/HaTanach/verse/?verse=128150'/> (7,4)</a> כִּ֤י נִמְכַּ֨רְנוּ֨ אֲנִ֣י וְעַמִּ֔י לְהַשְׁמִ֖יד לַֽהֲרֹ֣וג וּלְאַבֵּ֑ד וְ֠אִלּוּ לַֽעֲבָדִ֨ים וְלִשְׁפָחֹ֤ות נִמְכַּ֨רְנוּ֨ הֶֽחֱרַ֔שְׁתִּי כִּ֣י אֵ֥ין הַצָּ֛ר שֹׁוֶ֖ה בְּנֵ֥זֶק הַמֶּֽלֶךְ׃ ױ 
<a target = '_blank' href='https://geulah.org.il/HaTanach/verse/?verse=128160'/> (7,5)</a> וַ֙יֹּאמֶר֨ הַמֶּ֣לֶךְ אֲחַשְׁוֵרֹ֔ושׁ וַיֹּ֖אמֶר לְאֶסְתֵּ֣ר הַמַּלְכָּ֑ה מִ֣י ה֥וּא זֶה֨ וְאֵי־זֶ֣ה ה֔וּא אֲשֶׁר־מְלָאֹ֥ו לִבֹּ֖ו לַֽעֲשֹׂ֥ות כֵּֽן׃ 
<a target = '_blank' href='https://geulah.org.il/HaTanach/verse/?verse=128170'/> (7,6)</a> וַתֹּ֣אמֶר אֶסְתֵּ֔ר אִ֚ישׁ צַ֣ר וְאֹויֵ֔ב הָמָ֥ן הָרָ֖ע הַזֶּ֑ה וְהָמָ֣ן נִבְעַ֔ת מִלִּפְנֵ֥י הַמֶּ֖לֶךְ וְהַמַּלְכָּֽה׃ 
<a target = '_blank' href='https://geulah.org.il/HaTanach/verse/?verse=128180'/> (7,7)</a> וְהַמֶּ֜לֶךְ קָ֤ם בַּֽחֲמָתֹו֙ מִמִּשְׁתֵּ֣ה הַיַּ֔יִן אֶל־גִּנַּ֖ת הַבִּיתָ֑ן וְהָמָ֣ן עָמַ֗ד לְבַקֵּ֤שׁ עַל־נַפְשֹׁו֙ מֵֽאֶסְתֵּ֣ר הַמַּלְכָּ֔ה כִּ֣י רָאָ֔ה כִּֽי־כָֽלְתָ֥ה אֵלָ֛יו הָֽרָעָ֖ה מֵאֵ֥ת הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=128190'/> (7,8)</a> וְהַמֶּ֡לֶךְ שָׁב֩ מִגִּנַּ֨ת הַבִּיתָ֜ן אֶל־בֵּ֣ית ׀ מִשְׁתֵּ֣ה הַיַּ֗יִן וְהָמָן֙ נֹפֵ֗ל עַל־הַמִּטָּה֙ אֲשֶׁ֣ר אֶסְתֵּ֣ר עָלֶ֔יהָ וַיֹּ֣אמֶר הַמֶּ֔לֶךְ הֲ֠גַם לִכְבֹּ֧ושׁ אֶת־הַמַּלְכָּ֛ה עִמִּ֖י בַּבָּ֑יִת הַדָּבָ֗ר יָצָא֙ מִפִּ֣י הַמֶּ֔לֶךְ וּפְנֵ֥י הָמָ֖ן חָפֽוּ׃ 
<a target = '_blank' href='https://geulah.org.il/HaTanach/verse/?verse=128200'/> (7,9)</a> וַיֹּ֣אמֶר חַ֠רְבֹונָה אֶחָ֨ד מִן־הַסָּֽרִיסִ֜ים לִפְנֵ֣י הַמֶּ֗לֶךְ גַּ֣ם הִנֵּֽה־הָעֵ֣ץ אֲשֶׁר־עָשָׂ֪ה הָ֠מָ֩ן לְֽמָרְדְּכַ֞י אֲשֶׁ֧ר דִּבֶּר־טֹ֣וב עַל־הַמֶּ֗לֶךְ עֹמֵד֨ בְּבֵ֣ית הָמָ֔ן גָּבֹ֖הַּ חֲמִשִּׁ֣ים אַמָּ֑ה וַיֹּ֥אמֶר הַמֶּ֖לֶךְ תְּלֻ֥הוּ עָלָֽיו׃ 
<a target = '_blank' href='https://geulah.org.il/HaTanach/verse/?verse=128210'/> (7,10)</a> וַיִּתְלוּ֨ אֶת־הָמָ֔ן עַל־הָעֵ֖ץ אֲשֶׁר־הֵכִ֣ין לְמָרְדְּכָ֑י וַֽחֲמַ֥ת הַמֶּ֖לֶךְ שָׁכָֽכָה׃ ײ 
<a target = '_blank' href='https://geulah.org.il/HaTanach/verse/?verse=128220'/> (8,1)</a> בַּיֹּ֣ום הַה֗וּא נָתַ֞ן הַמֶּ֤לֶךְ אֲחַשְׁוֵרֹושׁ֙ לְאֶסְתֵּ֣ר הַמַּלְכָּ֔ה אֶת־בֵּ֥ית הָמָ֖ן צֹרֵ֣ר הַיְּהוּדִ֑יי֯ם וּמָרְדְּכַ֗י בָּ֚א לִפְנֵ֣י הַמֶּ֔לֶךְ כִּֽי־הִגִּ֥ידָה אֶסְתֵּ֖ר מַ֥ה הֽוּא־לָֽהּ׃ 
<a target = '_blank' href='https://geulah.org.il/HaTanach/verse/?verse=128230'/> (8,2)</a> וַיָּ֨סַר הַמֶּ֜לֶךְ אֶת־טַבַּעְתֹּ֗ו אֲשֶׁ֤ר הֶֽעֱבִיר֨ מֵֽהָמָ֔ן וַֽיִּתְּנָ֖הּ לְמָרְדְּכָ֑י וַתָּ֣שֶׂם אֶסְתֵּ֛ר אֶֽת־מָרְדְּכַ֖י עַל־בֵּ֥ית הָמָֽן׃ ױ 
<a target = '_blank' href='https://geulah.org.il/HaTanach/verse/?verse=128240'/> (8,3)</a> וַתֹּ֣וסֶף אֶסְתֵּ֗ר וַתְּדַבֵּר֙ לִפְנֵ֣י הַמֶּ֔לֶךְ וַתִּפֹּ֖ל לִפְנֵ֣י רַגְלָ֑יו וַתֵּ֣בְךְּ וַתִּתְחַנֶּן־לֹ֗ו לְהַֽעֲבִיר֙ אֶת־רָעַת֙ הָמָ֣ן הָֽאֲגָגִ֔י וְאֵת֙ מַֽחֲשַׁבְתֹּ֔ו אֲשֶׁ֥ר חָשַׁ֖ב עַל־הַיְּהוּדִֽים׃ 
<a target = '_blank' href='https://geulah.org.il/HaTanach/verse/?verse=128250'/> (8,4)</a> וַיֹּ֤ושֶׁט הַמֶּ֨לֶךְ֙ לְאֶסְתֵּ֔ר אֵ֖ת שַׁרְבִ֣ט הַזָּהָ֑ב וַתָּ֣קָם אֶסְתֵּ֔ר וַֽתַּֽעֲמֹ֖ד לִפְנֵ֥י הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=128260'/> (8,5)</a> וַ֠תֹּאמֶר אִם־עַל־הַמֶּ֨לֶךְ טֹ֜וב וְאִם־מָצָ֧אתִי חֵ֣ן לְפָנָ֗יו וְכָשֵׁ֤ר הַדָּבָר֙ לִפְנֵ֣י הַמֶּ֔לֶךְ וְטֹובָ֥ה אֲנִ֖י בְּעֵינָ֑יו יִכָּתֵ֞ב לְהָשִׁ֣יב אֶת־הַסְּפָרִ֗ים מַֽחֲשֶׁ֜בֶת הָמָ֤ן בֶּן־הַמְּדָ֨תָא֨ הָֽאֲגָגִ֔י אֲשֶׁ֣ר כָּתַ֗ב לְאַבֵּד֙ אֶת־הַיְּהוּדִ֔ים אֲשֶׁ֖ר בְּכָל־מְדִינֹ֥ות הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=128270'/> (8,6)</a> כִּ֠י אֵֽיכָכָ֤֯ה אוּכַל֨ וְֽרָאִ֔יתִי בָּֽרָעָ֖ה אֲשֶׁר־יִמְצָ֣א אֶת־עַמִּ֑י וְאֵֽיכָכָ֤֯ה אוּכַל֨ וְֽרָאִ֔יתִי בְּאָבְדַ֖ן מֹֽולַדְתִּֽי׃ ױ 
<a target = '_blank' href='https://geulah.org.il/HaTanach/verse/?verse=128280'/> (8,7)</a> וַיֹּ֨אמֶר הַמֶּ֤לֶךְ אֲחַשְׁוֵרשׁ֙ לְאֶסְתֵּ֣ר הַמַּלְכָּ֔ה וּלְמָרְדְּכַ֖י הַיְּהוּדִ֑י הִנֵּ֨ה בֵֽית־הָמָ֜ן נָתַ֣תִּי לְאֶסְתֵּ֗ר וְאֹתֹו֙ תָּל֣וּ עַל־הָעֵ֔ץ עַ֛ל אֲשֶׁר־שָׁלַ֥ח יָדֹ֖ו בַּיְּהוּדִֽיי֯ם׃ 
<a target = '_blank' href='https://geulah.org.il/HaTanach/verse/?verse=128290'/> (8,8)</a> וְ֠אַתֶּם כִּתְב֨וּ עַל־הַיְּהוּדִ֜ים כַּטֹּ֤וב בְּעֵֽינֵיכֶם֙ בְּשֵׁ֣ם הַמֶּ֔לֶךְ וְחִתְמ֖וּ בְּטַבַּ֣עַת הַמֶּ֑לֶךְ כִּֽי־כְתָ֞ב אֲשֶׁר־נִכְתָּ֣ב בְּשֵׁם־הַמֶּ֗לֶךְ וְנַחְתֹּ֛ום בְּטַבַּ֥עַת הַמֶּ֖לֶךְ אֵ֥ין לְהָשִֽׁיב׃ 
<a target = '_blank' href='https://geulah.org.il/HaTanach/verse/?verse=128300'/> (8,9)</a> וַיִּקָּֽרְא֣וּ סֹֽפְרֵֽי־הַמֶּ֣לֶךְ בָּעֵת־הַ֠הִיא בַּחֹ֨דֶשׁ הַשְּׁלִישִׁ֜י הוּא־חֹ֣דֶשׁ סִיוָ֗ן בִּשְׁלֹושָׁ֣ה וְעֶשְׂרִים֮ בֹּו֒ וַיִּכָּתֵ֣ב כְּֽכָל־אֲשֶׁר־צִוָּ֣ה מָרְדְּכַ֣י אֶל־הַיְּהוּדִ֡ים וְאֶ֣ל הָֽאֲחַשְׁדַּרְפְּנִ֣ים וְהַפַּחֹות֩ וְשָׂ֨רֵי הַמְּדִינֹ֜ות אֲשֶׁ֣ר ׀ מֵהֹ֣דּוּ וְעַד־כּ֗וּשׁ שֶׁ֣בַע וְעֶשְׂרִ֤ים וּמֵאָה֙ מְדִינָ֔ה מְדִינָ֤ה וּמְדִינָה֨ כִּכְתָבָ֔הּ וְעַ֥ם וָעָ֖ם כִּלְשֹׁנֹ֑ו וְאֶ֨ל־הַיְּהוּדִ֔ים כִּכְתָבָ֖ם וְכִלְשֹׁונָֽם׃ 
<a target = '_blank' href='https://geulah.org.il/HaTanach/verse/?verse=128310'/> (8,10)</a> וַיִּכְתֹּ֗ב בְּשֵׁם֨ הַמֶּ֣לֶךְ אֲחַשְׁוֵר֔שׁ וַיַּחְתֹּ֖ם בְּטַבַּ֣עַת הַמֶּ֑לֶךְ וַיִּשְׁלַ֣ח סְפָרִ֡ים בְּיַד֩ הָֽרָצִ֨ים בַּסּוּסִ֜ים רֹֽכְבֵ֤י הָרֶ֨כֶשׁ֨ הָֽאֲחַשְׁתְּרָנִ֔ים בְּנֵ֖י הָֽרַמָּכִֽים׃ 
<a target = '_blank' href='https://geulah.org.il/HaTanach/verse/?verse=128320'/> (8,11)</a> אֲשֶׁר֩ נָתַ֨ן הַמֶּ֜לֶךְ לַיְּהוּדִ֣ים ׀ אֲשֶׁ֣ר בְּכָל־עִיר־וָעִ֗יר לְהִקָּהֵל֮ וְלַֽעֲמֹ֣ד עַל־נַפְשָׁם֒ לְהַשְׁמִיד֩ וְלַֽהֲרֹ֨ג וּלְאַבֵּ֜ד אֶת־כָּל־חֵ֨יל עַ֧ם וּמְדִינָ֛ה הַצָּרִ֥ים אֹתָ֖ם טַ֣ף וְנָשִׁ֑ים וּשְׁלָלָ֖ם לָבֹֽוז׃ 
<a target = '_blank' href='https://geulah.org.il/HaTanach/verse/?verse=128330'/> (8,12)</a> בְּיֹ֣ום אֶחָ֔ד בְּכָל־מְדִינֹ֖ות הַמֶּ֣לֶךְ אֲחַשְׁוֵרֹ֑ושׁ בִּשְׁלֹושָׁ֥ה עָשָׂ֛ר לְחֹ֥דֶשׁ שְׁנֵים־עָשָׂ֖ר הוּא־חֹ֥דֶשׁ אֲדָֽר׃ 
<a target = '_blank' href='https://geulah.org.il/HaTanach/verse/?verse=128340'/> (8,13)</a> פַּתְשֶׁ֣גֶן הַכְּתָ֗ב לְהִנָּ֤תֶן דָּת֨ בְּכָל־מְדִינָ֣ה וּמְדִינָ֔ה גָּל֖וּי לְכָל־הָעַמִּ֑ים וְלִֽהְיֹ֨ות הַיְּהוּדִ֤יי֯ם עֲתִו֯דִים֙ לַיֹּ֣ום הַזֶּ֔ה לְהִנָּקֵ֖ם מֵאֹֽיְבֵיהֶֽם׃ 
<a target = '_blank' href='https://geulah.org.il/HaTanach/verse/?verse=128350'/> (8,14)</a> הָֽרָצִ֞ים רֹֽכְבֵ֤י הָרֶ֨כֶשׁ֨ הָֽאֲחַשְׁתְּרָנִ֔ים יָֽצְא֛וּ מְבֹֽהָלִ֥ים וּדְחוּפִ֖ים בִּדְבַ֣ר הַמֶּ֑לֶךְ וְהַדָּ֥ת נִתְּנָ֖ה בְּשׁוּשַׁ֥ן הַבִּירָֽה׃ ױ 
<a target = '_blank' href='https://geulah.org.il/HaTanach/verse/?verse=128360'/> (8,15)</a> וּמָרְדְּכַ֞י יָצָ֣א ׀ מִלִּפְנֵ֣י הַמֶּ֗לֶךְ בִּלְב֤וּשׁ מַלְכוּת֙ תְּכֵ֣לֶת וָח֔וּר וַֽעֲטֶ֤רֶת זָהָב֙ גְּדֹולָ֔ה וְתַכְרִ֥יךְ בּ֖וּץ וְאַרְגָּמָ֑ן וְהָעִ֣יר שׁוּשָׁ֔ן֯ צָֽהֲלָ֖ה וְשָׂמֵֽחָה׃ 
<a target = '_blank' href='https://geulah.org.il/HaTanach/verse/?verse=128370'/> (8,16)</a> לַיְּהוּדִ֕ים הָֽיְתָ֥ה אֹורָ֖ה וְשִׂמְחָ֑ה וְשָׂשׂ֖ן וִיקָֽר׃ 
<a target = '_blank' href='https://geulah.org.il/HaTanach/verse/?verse=128380'/> (8,17)</a> וּבְכָל־מְדִינָ֨ה וּמְדִינָ֜ה וּבְכָל־עִ֣יר וָעִ֗יר מְקֹום֨ אֲשֶׁ֨ר דְּבַר־הַמֶּ֤לֶךְ וְדָתֹו֙ מַגִּ֔יעַ שִׂמְחָ֤ה וְשָׂשֹׂון֙ לַיְּהוּדִ֔ים מִשְׁתֶּ֖ה וְיֹ֣ום טֹ֑וב וְרַבִּ֞ים מֵֽעַמֵּ֤י הָאָ֨רֶץ֨ מִֽתְיַֽהֲדִ֔ים כִּֽי־נָפַ֥ל פַּֽחַד־הַיְּהוּדִ֖ים עֲלֵיהֶֽם׃ ײ 
<a target = '_blank' href='https://geulah.org.il/HaTanach/verse/?verse=128390'/> (9,1)</a> וּבִשְׁנֵים֩ עָשָׂ֨ר חֹ֜דֶשׁ הוּא־חֹ֣דֶשׁ אֲדָ֗ר בִּשְׁלֹושָׁ֨ה עָשָׂ֥ר יֹום֙ בֹּ֔ו אֲשֶׁ֨ר הִגִּ֧יעַ דְּבַר־הַמֶּ֛לֶךְ וְדָתֹ֖ו לְהֵֽעָשֹׂ֑ות בַּיֹּ֗ום אֲשֶׁ֨ר שִׂבְּר֜וּ אֹֽיְבֵ֤י הַיְּהוּדִים֨ לִשְׁלֹ֣וט בָּהֶ֔ם וְנַֽהֲפֹ֣וךְ ה֔וּא אֲשֶׁ֨ר יִשְׁלְט֧וּ הַיְּהוּדִ֛ים הֵ֖מָּה בְּשֽׂנְאֵיהֶֽם׃ 
<a target = '_blank' href='https://geulah.org.il/HaTanach/verse/?verse=128400'/> (9,2)</a> נִקְהֲל֨וּ הַיְּהוּדִ֜ים בְּעָֽרֵיהֶ֗ם בְּכָל־מְדִינֹות֙ הַמֶּ֣לֶךְ אֲחַשְׁוֵרֹ֔ושׁ לִשְׁלֹ֣חַ יָ֔ד בִּמְבַקְשֵׁ֖י רָֽעָתָ֑ם וְאִישׁ֙ לֹא־עָמַ֣ד בִּפְנֵיהֶ֔ם כִּֽי־נָפַ֥ל פַּחְדָּ֖ם עַל־כָּל־הָֽעַמִּֽים׃ 
<a target = '_blank' href='https://geulah.org.il/HaTanach/verse/?verse=128410'/> (9,3)</a> וְכָל־שָׂרֵ֨י הַמְּדִינֹ֜ות וְהָֽאֲחַשְׁדַּרְפְּנִ֣ים וְהַפַּחֹ֗ות וְעֹשֵׂ֤י הַמְּלָאכָה֙ אֲשֶׁ֣ר לַמֶּ֔לֶךְ מְנַשְּׂאִ֖ים אֶת־הַיְּהוּדִ֑ים כִּֽי־נָפַ֥ל פַּֽחַד־מָרְדְּכַ֖י עֲלֵיהֶֽם׃ 
<a target = '_blank' href='https://geulah.org.il/HaTanach/verse/?verse=128420'/> (9,4)</a> כִּֽי־גָ֤דֹול מָרְדְּכַי֙ בְּבֵ֣ית הַמֶּ֔לֶךְ וְשָׁמְעֹ֖ו הֹולֵ֣ךְ בְּכָל־הַמְּדִינֹ֑ות כִּֽי־הָאִ֥ישׁ מָרְדְּכַ֖י הֹולֵ֥ךְ וְגָדֹֽול׃ 
<a target = '_blank' href='https://geulah.org.il/HaTanach/verse/?verse=128430'/> (9,5)</a> וַיַּכּ֤וּ הַיְּהוּדִים֙ בְּכָל־אֹ֣יְבֵיהֶ֔ם מַכַּת־חֶ֥רֶב וְהֶ֖רֶג וְאַבְדָ֑ן וַיַּֽעֲשׂ֥וּ בְשֽׂנְאֵיהֶ֖ם כִּרְצֹונָֽם׃ 
<a target = '_blank' href='https://geulah.org.il/HaTanach/verse/?verse=128440'/> (9,6)</a> וּבְשׁוּשַׁ֣ן הַבִּירָ֗ה הָֽרְג֤וּ הַיְּהוּדִים֙ וְאַבֵּ֔ד חֲמֵ֥שׁ מֵאֹ֖ות אִֽישׁ׃ ײ 
<a target = '_blank' href='https://geulah.org.il/HaTanach/verse/?verse=128450'/> (9,7)</a> ױ וְֽאֵ֧ת ׀ פַּרְשַׁ֯נְדָּ֛תָ֯א ױ וְֽאֵ֥ת ׀ דַּֽלְפֹ֖ון ױ וְֽאֵ֥ת ׀ אַסְפָּֽתָא׃ ײ 
<a target = '_blank' href='https://geulah.org.il/HaTanach/verse/?verse=128460'/> (9,8)</a> וְֽאֵ֧ת ׀ פֹּורָ֛תָא ױ וְֽאֵ֥ת ׀ אֲדַלְיָ֖א ױ וְֽאֵ֥ת ׀ אֲרִידָֽתָא׃ ױ  
<a target = '_blank' href='https://geulah.org.il/HaTanach/verse/?verse=128470'/> (9,9)</a> וְֽאֵ֤ת ׀ פַּרְ֯מַשְׁ֯תָּ֯א֙ ױ וְֽאֵ֣ת ׀ אֲרִיסַ֔י ױ וְֽאֵ֥ת ׀ אֲרִידַ֖י ױ וְֽאֵ֥ת ׀ וַ֯יְזָֽ֯תָא׃ ױ  
<a target = '_blank' href='https://geulah.org.il/HaTanach/verse/?verse=128480'/> (9,10)</a> עֲ֠שֶׂרֶת בְּנֵ֨י הָמָ֧ן בֶּן־הַמְּדָ֛תָא צֹרֵ֥ר הַיְּהוּדִ֖ים הָרָ֑גוּ וּבַ֨בִּזָּ֔ה לֹ֥א שָֽׁלְח֖וּ אֶת־יָדָֽם׃ 
<a target = '_blank' href='https://geulah.org.il/HaTanach/verse/?verse=128490'/> (9,11)</a> בַּיֹּ֣ום הַה֗וּא בָּ֣א מִסְפַּ֧ר הַֽהֲרוּגִ֛ים בְּשׁוּשַׁ֥ן הַבִּירָ֖ה לִפְנֵ֥י הַמֶּֽלֶךְ׃ 
<a target = '_blank' href='https://geulah.org.il/HaTanach/verse/?verse=128500'/> (9,12)</a> וַיֹּ֨אמֶר הַמֶּ֜לֶךְ לְאֶסְתֵּ֣ר הַמַּלְכָּ֗ה בְּשׁוּשַׁ֣ן הַבִּירָ֡ה הָֽרְגוּ֩ הַיְּהוּדִ֨ים וְאַבֵּ֜ד חֲמֵ֧שׁ מֵאֹ֣ות אִ֗ישׁ וְאֵת֨ עֲשֶׂ֣רֶת בְּנֵֽי־הָמָ֔ן בִּשְׁאָ֛ר מְדִינֹ֥ות הַמֶּ֖לֶךְ מֶ֣ה עָשׂ֑וּ וּמַה־שְּׁאֵלָתֵךְ֨ וְיִנָּ֣תֶן לָ֔ךְ וּמַה־בַּקָּֽשָׁתֵ֥ךְ עֹ֖וד וְתֵעָֽשׂ׃ 
<a target = '_blank' href='https://geulah.org.il/HaTanach/verse/?verse=128510'/> (9,13)</a> וַתֹּ֤אמֶר אֶסְתֵּר֨ אִם־עַל־הַמֶּ֣לֶךְ טֹ֔וב יִנָּתֵ֣ן גַּם־מָחָ֗ר לַיְּהוּדִים֙ אֲשֶׁ֣ר בְּשׁוּשָׁ֔ן לַֽעֲשֹׂ֖ות כְּדָ֣ת הַיֹּ֑ום וְאֵ֛ת עֲשֶׂ֥רֶת בְּנֵֽי־הָמָ֖ן יִתְל֥וּ עַל־הָעֵֽץ׃ 
<a target = '_blank' href='https://geulah.org.il/HaTanach/verse/?verse=128520'/> (9,14)</a> וַיֹּ֤אמֶר הַמֶּ֨לֶךְ֨ לְהֵֽעָשֹׂ֣ות כֵּ֔ן וַתִּנָּתֵ֥ן דָּ֖ת בְּשׁוּשָׁ֑ן וְאֵ֛ת עֲשֶׂ֥רֶת בְּנֵֽי־הָמָ֖ן תָּלֽוּ׃ 
<a target = '_blank' href='https://geulah.org.il/HaTanach/verse/?verse=128530'/> (9,15)</a> וַיִּקָּֽהֲל֞וּ הַיְּהוּדִ֣יי֯ם אֲשֶׁר־בְּשׁוּשָׁ֗ן גַּ֠ם בְּיֹ֣ום אַרְבָּעָ֤ה עָשָׂר֨ לְחֹ֣דֶשׁ אֲדָ֔ר וַיַּֽהַרְג֣וּ בְשׁוּשָׁ֔ן שְׁל֥שׁ מֵאֹ֖ות אִ֑ישׁ וּבַ֨בִּזָּ֔ה לֹ֥א שָֽׁלְח֖וּ אֶת־יָדָֽם׃ 
<a target = '_blank' href='https://geulah.org.il/HaTanach/verse/?verse=128540'/> (9,16)</a> וּשְׁאָ֣ר הַיְּהוּדִ֡ים אֲשֶׁר֩ בִּמְדִינֹ֨ות הַמֶּ֜לֶךְ נִקְהֲל֣וּ ׀ וְעָמֹ֣ד עַל־נַפְשָׁ֗ם וְנֹ֨וחַ֙ מֵאֹ֣יְבֵיהֶ֔ם וְהָרֹוג֙ בְּשׂ֣נְאֵיהֶ֔ם חֲמִשָּׁ֥ה וְשִׁבְעִ֖ים אָ֑לֶף וּבַ֨בִּזָּ֔ה לֹ֥א שָֽׁלְח֖וּ אֶת־יָדָֽם׃ 
<a target = '_blank' href='https://geulah.org.il/HaTanach/verse/?verse=128550'/> (9,17)</a> בְּיֹֽום־שְׁלֹושָׁ֥ה עָשָׂ֖ר לְחֹ֣דֶשׁ אֲדָ֑ר וְנֹ֗וחַ בְּאַרְבָּעָ֤ה עָשָׂר֙ בֹּ֔ו וְעָשׂ֣ה אֹתֹ֔ו יֹ֖ום מִשְׁתֶּ֥ה וְשִׂמְחָֽה׃ 
<a target = '_blank' href='https://geulah.org.il/HaTanach/verse/?verse=128560'/> (9,18)</a> וְהַיְּהוּדִ֣יי֯ם אֲשֶׁר־בְּשׁוּשָׁ֗ן נִקְהֲל֨וּ בִּשְׁלֹושָׁ֤ה עָשָׂר֙ בֹּ֔ו וּבְאַרְבָּעָ֥ה עָשָׂ֖ר בֹּ֑ו וְנֹ֗וחַ בַּֽחֲמִשָּׁ֤ה עָשָׂר֙ בֹּ֔ו וְעָשׂ֣ה אֹתֹ֔ו יֹ֖ום מִשְׁתֶּ֥ה וְשִׂמְחָֽה׃ 
<a target = '_blank' href='https://geulah.org.il/HaTanach/verse/?verse=128570'/> (9,19)</a> עַל־כֵּ֞ן הַיְּהוּדִ֣ים הַפְּרָו֯זִ֗ים הַיּֽשְׁבִים֮ בְּעָרֵ֣י הַפְּרָזֹות֒ עֹשִׂ֗ים אֵ֠ת יֹ֣ום אַרְבָּעָ֤ה עָשָׂר֙ לְחֹ֣דֶשׁ֨ אֲדָ֔ר שִׂמְחָ֥ה וּמִשְׁתֶּ֖ה וְיֹ֣ום טֹ֑וב וּמִשְׁלֹ֥חַ מָנֹ֖ות אִ֥ישׁ לְרֵעֵֽהוּ׃  
<a target = '_blank' href='https://geulah.org.il/HaTanach/verse/?verse=128580'/> (9,20)</a> וַיִּכְתֹּ֣ב מָרְדְּכַ֔י אֶת־הַדְּבָרִ֖ים הָאֵ֑לֶּה וַיִּשְׁלַ֨ח סְפָרִ֜ים אֶל־כָּל־הַיְּהוּדִ֗ים אֲשֶׁר֙ בְּכָל־מְדִינֹות֙ הַמֶּ֣לֶךְ אֲחַשְׁוֵרֹ֔ושׁ הַקְּרֹובִ֖ים וְהָֽרְחֹוקִֽים׃ 
<a target = '_blank' href='https://geulah.org.il/HaTanach/verse/?verse=128590'/> (9,21)</a> לְקַיֵּם֮ עֲלֵיהֶם֒ לִֽהְיֹ֣ות עֹשִׂ֗ים אֵ֠ת יֹ֣ום אַרְבָּעָ֤ה עָשָׂר֙ לְחֹ֣דֶשׁ אֲדָ֔ר וְאֵ֛ת יֹום־חֲמִשָּׁ֥ה עָשָׂ֖ר בֹּ֑ו בְּכָל־שָׁנָ֖ה וְשָׁנָֽה׃ 
<a target = '_blank' href='https://geulah.org.il/HaTanach/verse/?verse=128600'/> (9,22)</a> כַּיָּמִ֗ים אֲשֶׁר־נָ֨חוּ בָהֶ֤ם הַיְּהוּדִים֙ מֵאֹ֣יְבֵיהֶ֔ם וְהַחֹ֗דֶשׁ אֲשֶׁר֩ נֶהְפַּ֨ךְ לָהֶ֤ם מִיָּגֹון֙ לְשִׂמְחָ֔ה וּמֵאֵ֖בֶל לְיֹ֣ום טֹ֑וב לַֽעֲשֹׂ֣ות אֹותָ֗ם יְמֵי֨ מִשְׁתֶּ֣ה וְשִׂמְחָ֔ה וּמִשְׁלֹ֤וחַ מָנֹות֙ אִ֣ישׁ לְרֵעֵ֔הוּ וּמַתָּנֹ֖ות לָֽאֶבְיֹנִֽים׃ 
<a target = '_blank' href='https://geulah.org.il/HaTanach/verse/?verse=128610'/> (9,23)</a> וְקִבֵּל֨ הַיְּהוּדִ֔ים אֵ֥ת אֲשֶׁר־הֵחֵ֖לּוּ לַֽעֲשֹׂ֑ות וְאֵ֛ת אֲשֶׁר־כָּתַ֥ב מָרְדְּכַ֖י אֲלֵיהֶֽם׃ 
<a target = '_blank' href='https://geulah.org.il/HaTanach/verse/?verse=128620'/> (9,24)</a> כִּי֩ הָמָ֨ן בֶּֽן־הַמְּדָ֜תָא הָֽאֲגָגִ֗י צֹרֵר֨ כָּל־הַיְּהוּדִ֔ים חָשַׁ֥ב עַל־הַיְּהוּדִ֖ים לְאַבְּדָ֑ם וְהִפִּ֥֯ל פּוּר֙ ה֣וּא הַגֹּורָ֔ל לְהֻמָּ֖ם וּלְאַבְּדָֽם׃ 
<a target = '_blank' href='https://geulah.org.il/HaTanach/verse/?verse=128630'/> (9,25)</a> וּבְבֹאָהּ֮ לִפְנֵ֣י הַמֶּלֶךְ֒ אָמַ֣ר עִם־הַסֵּ֔פֶר יָשׁ֞וּב מַֽחֲשַׁבְתֹּ֧ו הָֽרָעָ֛ה אֲשֶׁר־חָשַׁ֥ב עַל־הַיְּהוּדִ֖ים עַל־רֹאשֹׁ֑ו וְתָל֥וּ אֹתֹ֛ו וְאֶת־בָּנָ֖יו עַל־הָעֵֽץ׃ 
<a target = '_blank' href='https://geulah.org.il/HaTanach/verse/?verse=128640'/> (9,26)</a> עַל־כֵּ֡ן קָֽרְאוּ֩ לַיָּמִ֨ים הָאֵ֤לֶּה פוּרִים֙ עַל־שֵׁ֣ם הַפּ֔וּר עַל־כֵּ֕ן עַל־כָּל־דִּבְרֵ֖י הָֽאִגֶּ֣רֶת הַזֹּ֑את וּמָה־רָא֣וּ עַל־כָּ֔כָה וּמָ֥ה הִגִּ֖יעַ אֲלֵיהֶֽם׃ 
<a target = '_blank' href='https://geulah.org.il/HaTanach/verse/?verse=128650'/> (9,27)</a> קִיְּמ֣וּ וְקִבְּלֻ֣֯ הַיְּהוּדִים֩ ׀ עֲלֵיהֶ֨ם ׀ וְעַל־זַרְעָ֜ם וְעַ֨ל כָּל־הַנִּלְוִ֤ים עֲלֵיהֶם֙ וְלֹ֣א יַֽעֲבֹ֔ור לִֽהְיֹ֣ות עֹשִׂ֗ים אֵת־שְׁנֵ֤י הַיָּמִים֙ הָאֵ֔לֶּה כִּכְתָבָ֖ם וְכִזְמַנָּ֑ם בְּכָל־שָׁנָ֖ה וְשָׁנָֽה׃ 
<a target = '_blank' href='https://geulah.org.il/HaTanach/verse/?verse=128660'/> (9,28)</a> וְהַיָּמִ֣ים הָ֠אֵלֶּה נִזְכָּרִ֨ים וְנַֽעֲשִׂ֜ים בְּכָל־דֹּ֣ור וָדֹ֗ור מִשְׁפָּחָה֨ וּמִשְׁפָּחָ֔ה מְדִינָ֥ה וּמְדִינָ֖ה וְעִ֣יר וָעִ֑יר וִימֵ֞י הַפּוּרִ֣ים הָאֵ֗לֶּה לֹ֤א יַֽעַבְרוּ֙ מִתֹּ֣וךְ הַיְּהוּדִ֔ים וְזִכְרָ֖ם לֹֽא־יָס֥וּף מִזַּרְעָֽם׃ ױ 
<a target = '_blank' href='https://geulah.org.il/HaTanach/verse/?verse=128670'/> (9,29)</a> וַ֠תִּ֯כְתֹּב אֶסְתֵּ֨ר הַמַּלְכָּ֧ה בַת־אֲבִיחַ֛יִל וּמָרְדְּכַ֥י הַיְּהוּדִ֖י אֶת־כָּל־תֹּ֑קֶף לְקַיֵּ֗ם אֵת־אִגֶּ֧רֶת הַפֻּרִ֛ים הַזֹּ֖את הַשֵּׁנִֽית׃ 
<a target = '_blank' href='https://geulah.org.il/HaTanach/verse/?verse=128680'/> (9,30)</a> וַיִּשְׁלַ֨ח סְפָרִ֜ים אֶל־כָּל־הַיְּהוּדִ֗ים אֶל־שֶׁ֨בַע וְעֶשְׂרִ֤ים וּמֵאָה֙ מְדִינָ֔ה מַלְכ֖וּת אֲחַשְׁוֵרֹ֑ושׁ דִּבְרֵ֥י שָׁלֹ֖ום וֶֽאֱמֶֽת׃ 
<a target = '_blank' href='https://geulah.org.il/HaTanach/verse/?verse=128690'/> (9,31)</a> לְקַיֵּ֡ם אֵת־יְמֵי֩ הַפֻּרִ֨ים הָאֵ֜לֶּה בִּזְמַנֵּיהֶ֗ם כַּֽאֲשֶׁר֩ קִיַּ֨ם עֲלֵיהֶ֜ם מָרְדְּכַ֤י הַיְּהוּדִי֙ וְאֶסְתֵּ֣ר הַמַּלְכָּ֔ה וְכַֽאֲשֶׁ֛ר קִיְּמ֥וּ עַל־נַפְשָׁ֖ם וְעַל־זַרְעָ֑ם דִּבְרֵ֥י הַצֹּומֹ֖ות וְזַֽעֲקָתָֽם׃ 
<a target = '_blank' href='https://geulah.org.il/HaTanach/verse/?verse=128700'/> (9,32)</a> וּמַֽאֲמַ֣ר אֶסְתֵּ֔ר קִיַּ֕ם דִּבְרֵ֥י הַפֻּרִ֖ים הָאֵ֑לֶּה וְנִכְתָּ֖ב בַּסֵּֽפֶר׃ ײ 
<a target = '_blank' href='https://geulah.org.il/HaTanach/verse/?verse=128710'/> (10,1)</a> וַיָּשֶׂם֩ הַמֶּ֨לֶךְ אֲחַשְׁ‏ֵר֧֯שׁ ׀֯ מַ֛ס עַל־הָאָ֖רֶץ וְאִיֵּ֥י הַיָּֽם׃ 
<a target = '_blank' href='https://geulah.org.il/HaTanach/verse/?verse=128720'/> (10,2)</a> וְכָל־מַֽעֲשֵׂ֤ה תָקְפֹו֙ וּגְב֣וּרָתֹ֔ו וּפָרָשַׁת֙ גְּדֻלַּ֣ת מָרְדְּכַ֔י אֲשֶׁ֥ר גִּדְּלֹ֖ו הַמֶּ֑לֶךְ הֲלֹֽוא־הֵ֣ם כְּתוּבִ֗ים עַל־סֵ֙פֶר֙ דִּבְרֵ֣י הַיָּמִ֔ים לְמַלְכֵ֖י מָדַ֥י וּפָרָֽס׃ 
<a target = '_blank' href='https://geulah.org.il/HaTanach/verse/?verse=128730'/> (10,3)</a> כִּ֣י ׀ מָרְדְּכַ֣י הַיְּהוּדִ֗י מִשְׁנֶה֙ לַמֶּ֣לֶךְ אֲחַשְׁוֵרֹ֔ושׁ וְגָדֹול֨ לַיְּהוּדִ֔ים וְרָצ֖וּי לְרֹ֣וב אֶחָ֑יו דֹּרֵ֥שׁ טֹוב֙ לְעַמֹּ֔ו וְדֹבֵ֥ר שָׁלֹ֖ום לְכָל־זַרְעֹֽו׃ 
</html> 
